---
layout:       page
slug:         "2011-velebit"
title:        "Velebit 2011"
excerpt:      "uspavani džin na granici svetova"
comments:     false
image: "/2011-velebit/kroz-oblake/img/20110607-11.jpg"
date: 2011-06-04
  
---

Internet spaja ljude na fantastične načine, to sam više puta iskusio. Pre desetak godina (2009. ili 2010.) sam postavio 
neki tekst ili slike sa mojih vožnji biciklom po Crnoj Gori, i to je nekako bio povod da sa mnom stupi u kontakt Ines, 
devojka iz Osijeka koja kao i ja voli prirodu, planine, fotografiju... 

Nedugo zatim, na jednom od putešestvija pridružila 
nam se njena drugarica Iva. Devojka je zapucala iz Rijeke (sama), sa nizom prevoznih sredstava, sve da bi se pridružila 
"štap-kanap kamp-planinarskoj ekspediciji" po Prokletijama sa ljudima koje ne poznaje (tj. nama) i sa kojima do tada nije 
bila u direktnom kontaktu. Mislim da to dovoljno opisuje njen duh i snagu :-).

Već naredne zime, na zimski uspon na najviši vrh Prokletija idem sa Ivom i Alenom, prijateljem 
Ines i Ive iz Osijeka.

Kao što crnogorske planine imaju posebno mesto u 
mom srcu, za Alena je to Velebit, i želeo je prvom prilikom da podeli čari Velebita sa nama. Nismo dugo čekali na to.

{% include separator.html %}

Treći jun 2011, petak popodne, Ela i ja krećemo kolima ka Osijeku. Put koji bi trebao da traje dva sata odužio se do 
duboko u noć zbog protesta ratara u Bačkoj i blokada puteva. Vreme u Bačkoj je musavo a kako prelazimo u Hrvatsku, 
dočekuje nas kiša.

Lako nalazimo Alenov stan u Osijeku, i tamo nas čekaju Alen i Ines. Posle kraćeg druženja, smeštamo se za spavanje - 
treba ustati rano ujutro i voziti do mora.

U po noći, satima pre svitanja, krećemo ka Alenovom prijatelju u selu u blizini Osijeka, i u njegovom dvorištu ostavljamo 
našeg juga sa novosadskim tablicama, a dalje nastavljamo Alenovim kolima. Sve vreme nas kroz Hrvatsku prati kiša, 
izmaglica i tmurno vreme. Autoput je nov, sređen, sa branama (ogradama) protiv buke i prašine sa strane, sa zelenim 
mostovima za divljač, novim vijaduktima i tunelima, ali Alen kaže da ih je to zadovoljstvo skupo koštalo i da će ga 
otplaćivati decenijama.

Iznenađujuće brzo stižemo do Velebita - već nešto oko jedanaest ujutro smo u Baškim Oštarijama. Popakovali smo se, 
natovarili i zakoračili na Velebit.

{% include separator.html %}

Treking po Velebitu mi je bio izuzetno iskustvo, planina je stvarno magična, drugačija od svih drugih na kojima sam bio.
Utiske na žalost nisam odmah zapisao, ali ostali su mi dugo urezani. Tekstovi u produžetku zapisani su u januaru 2018, na
osnovu tih utisaka koji žive u meni.