---
layout:       page
slug:         "2012-trnovacko-jezero"
title:        "Trnovačko jezero - 2012"
description:  "Maglić, Bioč, Volujak, Trnovački Durmitor, Perućica"
comments:     false
file_name:
  header_img: "maglic/img/018.jpg"
date: 2012-07-13
  
---

Trnovačko jezero se nalazi par kilometara sa crnogorske strane crnogorsko-hercegovačke granice, na nadmorskoj visini 
nešto manjoj od 1520m. Oko jezera su načičkani kameniti vrhovi Maglića, Trzivke, Trnovačkog Durmitora i Volujaka, visine 
2200-2400m. U široj okolini su prašuma Perućica, jedna od retkih netaknutih šume u Evropi, i kamenita prostranstva Bioča, 
Volujaka, Maglića, Vučeva, Lebršnika... Preko ovog terena je 1943. prešla Peta neprijateljska ofanziva (Bitka na Sutjesci).

Teren je fenomenalan, prava i potpuna divljina koja se pruža kilometrima na sve strane, raznovrstan  reljef, šarolika 
vegetacija i prelepo veliko jezero okruženo kamenom. Već sam nekoliko puta imao priliku da degustiram ponešto od tih 
lepota, ali uvek u žurbi i u prolazu. Konačno je sazreo trenutak da se smestimo na obali jezera i da se 6-7 dana 
potpuno posvetimo i prepustimo ovom kraju.

### Par tehnikalija

Iako je jezero sa crnogorske strane granice, prilazi mu se kolima iz Bosne, preko Prijevora, do kojeg vodi 30ak 
kilometara dug makadamski put (mestimično je to asfalt slabijeg kvaliteta) koji ide od Tjentišta (kreće naspram male 
benzinske stanice pored Sutjeske). Put prolazi kroz NP Sutjeska, i negde na trećini puta se nalazi kućica i rampa gde u 
toku dana čuvar naplaćuje prolaz. Ako ne naplati ulazak, naplati bar izlazak. Nas četvoro smo za ulaz i kola ukupno 
platili oko 12e. Put do Prijevora je dovoljno dobar da se do njega može doći 
gradskim automobilom uz sporiju i oprezniju vožnju. Nedavno je malo i krpljen.

{% include layout/content/img_horizontal.html path="/2012-trnovacko-jezero/trnovacki-durmitor/thumbs/022.jpg" %}
Što se tiče ulaska u CG, ne postoji nikakva stalna kontrola. Ponekad tokom masovnijih manifestacija kao što je 
Vidovdanski uspon na Maglić dođe CG pogranična policija i pravi problem, ali inače ih nema. Jedina "vlast" na jezeru je 
lovac Miloš Ćalasan iz Mratinja koji je tamo tokom leta, naplaćuje izletničku taksu od 1e po osobi (važi tokom celog 
boravka) i 2e po šatoru dnevno, seče šumu oko jezera i mlati okolo motornom testerom. Nemojte ga ljutiti, namrgođen je 
i voli da koristi tu testeru.

Pored jezera postoje dva izvora pijeće vode koji ne presušuju. Na oko pola sata od jezera je katun Radinske kolibe u kojem je moguće 
kupiti mlečne proizvode. Kod gospodina lovca je moguće kupiti pivo i biti počašćen rakijom, koju ne prodaje. Signala za 
mobilni ima na Prijevoru, na okolnim vrhovima ali ne i na jezeru. Sa jezera se đubre organizovano ne odnosi i bilo bi 
poželjno sve od otpada što se donese da se i odnese. Pomenuti gospodin povremeno sakupi đubre oko jezera i spaljuje ga 
u nekoj jami, ali čini mi se da je bolje ne ostavljati otpad u planini u bilo kojem obliku.

Od Prijevora do jezera treba oko sat – dva (oko 5km). Kada se krene asfaltom od Tjentišta prema Gackom, 6-7km od 
Tjentišta, na prvom "asfaltnom" skretanju levo nalazi se oštećena šumarska kućica, a kod nje se i asfalt završava. To je 
Suha. Od Suhe do Trnovačkog jezera ima 10-12km, u pitanju je makadam koji vodi pravo na Suvu jezerinu (kreće uz Suški 
potok koji teče od jezerine do Sutjeske). Od Suve jezerine do Trnovačkog jezera vodi markirana staza.

Od Novog Sada za Gacko ide redovna autobuska linija koja prolazi kroz Tjentište.

Deo šume uz reku Sutjesku je tokom rata devedesetih bio miniran. Nešto od toga je očišćeno, nešto nije. Najbolje je u 
blizini Sutjeske ne kretati se van puteva i silaziti na zarasle livade i u šumu. Sve što nije blizu Sutjeske, tj. sve što smo mi 
prešli je što se mina tiče savršeno bezbedno.

Divljači ima svakojake, medveda, vukova, divljih svinja... Na osnovu priče babe koja je provela ceo svoj vek na Volujaku, 
a njeni su tamo skoro 150 godina, nije zabeleženo da je tamo medved ili vuk napao čoveka. Poslednjih decenija čak i stoku 
puštaju da tumara slobodno planinom i tek uveče je skupljaju.

Ljudi u planini su gostoljubivi i žele da pomognu. Imao sam samo pozitivna iskustva sa njima.