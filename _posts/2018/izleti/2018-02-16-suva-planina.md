---
slug:        "niska-banja"
title:       "Opušteni i raspušteni u Niškoj Banji"
excerpt:     "hedonistički vikend - prvi put sami bez Vuka"
description: "Lep i opušten produženi vikend, bogat i sadržajan ali ne pretrpan. Doza snega, oblaka i planine, doza tople 
              vode, saune i đakuzija, doza druženja i Niša."
categories:  ['2018-izleti']
image: "/2018-izleti/niska-banja/img/20180216-75.jpg"
videos: ["9lUAuIGwhsQ"]
tags:
  - suva planina
photos:
  -
    key: 20180216-01.jpg
    title: "Donja Studena i Sokolov kamen kog odsecaju oblaci"
  -
    key: 20180216-02.jpg
    title: "Na izlazu iz Gornje Studene sve je već pokriveno snegom"
  -
    key: 20180216-03.jpg
    title: "Dalje mora sa lancima"
  -
    key: 20180216-04.jpg
    title: "Krivina na kojoj smo ostavili auto"
  -
    key: 20180216-06.jpg
    title: "Staza koja se odvaja od makadama i ide ka Sedlu; tu je pre deset godina bila teško prohodna izgorela šuma, a sada je fina, uređena staza"
  -
    key: 20180216-07.jpg
    title: "Penjemo se kroz oblak"
  -
    key: 20180216-11.jpg
    title: "Penjemo se kroz oblak"
  -
    key: 20180216-12.jpg
    title: "Penjemo se kroz oblak"
  -
    key: 20180216-15.jpg
    title: "Izranjamo iz oblaka i vidimo Trem"
  -
    key: 20180216-16.jpg
    title: "Izranjamo iz oblaka i vidimo Trem"
  -
    key: 20180216-20.jpg
    title: "Iznad oblaka"
  -
    key: 20180216-24.jpg
    title: "Igra svetla i vodene pare"
  -
    key: 20180216-25.jpg
    title: "Devojački grob, tj. Sedlo"
  -
    key: 20180216-27.jpg
    title: "More oblaka između Trema i Sokolovog kamena"
  -
    key: 20180216-32.jpg
    title: "Trem, deluje blizu onom ko već nije bio gore"
  -
    key: 20180216-34.jpg
    title: "Sokolov kamen"
  -
    key: 20180216-38.jpg
    title: "Sokolov kamen"
  -
    key: 20180216-51.jpg
    title: "Stara planina u daljini"
  -
    key: 20180216-52.jpg
    title: "Stara planina u daljini"
  -
    key: 20180216-53.jpg
    title: "Sokolov kamen"
  -
    key: 20180216-54.jpg
    title: "More oblaka koliko god se pogled pruža"
  -
    key: 20180216-56.jpg
    title: "Crk'o"
  -
    key: 20180216-58.jpg
    title: "Pogled sa Trema na istok"
  -
    key: 20180216-70.jpg
    title: "Rtanj sa Trema"
  -
    key: 20180216-72.jpg
    title: "Pogled sa Trema na zapad"
  -
    key: 20180216-75.jpg
    title: "Sreća radost"
  -
    key: 20180216-77.jpg
    title: "Spust"
  -
    key: 20180216-78.jpg
    title: "Spust"
  -
    key: 20180216-81.jpg
    title: "Trem"
  -
    key: 20180216-82.jpg
    title: "Mosor"
  -
    key: 20180217.jpg
    title: "Sa Aleksandrom, Dušanom i Gavrilom"
  -
    key: 20180218-03.jpg
    title: "Spomen park Bubanj"
  -
    key: 20180218-10.jpg
    title: "Spomen park Bubanj - pesnice"
  -
    key: 20180218-11.jpg
    title: "Spomen park Bubanj - pesnice"
  -
    key: 20180218-12.jpg
    title: "Spomen park Bubanj - pesnice"
  -
    key: 20180218-13.jpg
    title: "Spomen park Bubanj - pesnice"
  -
    key: 20180218-15.jpg
    title: "Spomen park Bubanj - pesnice"
  -
    key: 20180218-19.jpg
    title: "Spomen park Bubanj - piramida"
  -
    key: 20180218-21.jpg
    title: "Spomen park Bubanj - piramida"
  -
    key: 20180218-22.jpg
    title: "Nišava sa mosta kod tvrđave"
  -
    key: 20180218-23.jpg
    title: "Zagrađena kapija niške tvrđave do koje se ne može prići od tezgi na pijaci"
  -
    key: 20180218-24.jpg
    title: "Misteriozno svetilište"
  -
    key: 20180218-25.jpg
    title: "Tajni ulaz u tvrđavu"
  -
    key: 20180218-26.jpg
    title: "Niš sa tvrđave"
  -
    key: 20180218-35.jpg
    title: "Bombaj"
  
---

Lepo je otkrivati i istraživati nova mesta, ali dobar je i osećaj povratka na poznato, sigurnost i prepoznatljivost
koju pruža. Na Suvoj planini sam već dovoljno puta bio da se tamo osećam kao domaći, da mogu mirne duše da krenem bez
ikakve pripreme i planiranja, a kada sam već tamo, da se radujem poznatim stazama i vidicima, da poredim koliko su se
promenili tokom godina i godišnjih doba...

Tako i sada, kada smo trebali na brzinu da odaberemo neku destinaciju na kojoj bi proveli naša tri slobodna dana,
izbor je lako pao na Suvu planinu.

{% include layout/content/youtube.html id="9lUAuIGwhsQ" %}

### Snežni uspon na Trem

{% include layout/content/img_horizontal.html file_name="20180216-01.jpg" %}
Petak, šest ujutro, sat nemilosrdno zvoni. Ela i ja se budimo u ledenoj sobi u Niškoj Banji (gazda zavrće grejanje tokom 
noći) i užurbano se spremamo za polazak. Napolju musavo i oštro jutro. Vozimo se pustim putevima do Jelašničke klisure i 
trošnih, siromašnih sela iza nje. Krivudavim putem prolazimo kroz Čukljenik i Donju Studenu. Okolo razbacane kućice sa 
krovom na četiri vode pokrivenim biber crepom i sa zidovima od upletenog pruća sa kojih se ljušti blato kojim su obloženi, 
a oko njih neuredna dvorišta, šipražje i gvožđurije. 

Iznad Gornje Studene put je već bio pokriven snegom prosečenim sa dva paralelna kolotraga obloženim poledicom. 
Penjemo se polako u postepeno sve snežniju zimu, i uspevamo, što bez lanaca, što sa lancima, da pređemo najveći 
deo puta do Bojaninih voda. Zaustavila nas je jedna nagla, strma krivina, i tu smo na proširenju pored puta ostavili auto.

{% include layout/content/img_horizontal.html file_name="20180216-04.jpg" %}
Originalni plan je bio ambiciozan: Bojanine vode - Mosor - pa celim grebenom Suve planine preko Sokolovog kamena do Trema,
i nazad na Bojanine vode. Ali kada sam video koliko snega ima, odlučio sam da to obrnem, da idemo prvo na Trem kako bi 
mogli lakše da skratimo ako bude potrebe.

Dubokim kolotrazima brzo napredujemo kroz zavejanu šumu, vreme je i dalje mutno i niski beli oblaci zaklanjaju pogled ka 
Mosoru i Sokolovom kamenu. Kod Bojaninih voda nas sustižu i prestižu četiri momka iz Beograda koji su se parkirali nešto
niže od nas. Sa njima ćemo se pratiti sve do Trema, i dobro će nam doći pomoć oko prćenja snega.

{% include layout/content/img_full.html file_name="20180216-06.jpg" %}

{% include layout/content/img_horizontal.html file_name="20180216-11.jpg" %}
Bojanine vode - uspavane, deluje da u domu nema nikoga. Od kada sam tu poslednji put bio napravljeni su neki novi objekti
u okolini, staze i male žičare za sankanje i skijanje, ali deluje da se ne koriste. Idemo još par kilometara makadamom koji
vodi od Bojaninih voda, takozvanim Kraljevim putem, i na mestu gde počinje da se spušta, skrećemo sa njega i penjemo se 
kroz bukovu šumu oštrom padinom ka Devojačkom grobu. Snega je mnogo, tridesetak santimetara, i suv je i sitan, koraci ga
teško utabavaju, zrnca se ne lepe već se kotrljaju i zatrpavaju tragove. Srećom juče je izgleda više ljudi prošlo do Devojačkog
groba, pa je staza dosta prohodna.

{% include layout/content/img_full.html file_name="20180216-07.jpg" %}

{% include layout/content/img_horizontal.html file_name="20180216-15.jpg" %}
Na pola puta od makadama do sedla prolazimo kroz igre svetla i vodene pare, polako izlazimo iz oblaka koji se tanje, u 
daljini vidimo Trem i iznad njega savršeno plavo nebo. Neposredno pred sedlom iznad sebe ponovo vidimo oblak - talas 
magle sa zapadne strane planine se dovoljno zagrejao, zapljusnuo sedlo i prelio se ka istoku. Na prevoj 
izlazimo po magli, Trem i Sokolov kamen se jedva naziru.

{% include layout/content/img_full.html file_name="20180216-24.jpg" %}

Posle vekova turske traume prosto mami da se svaki "devojački grob" prepiše njima kao greh, ali kako smo sutradan saznali
od Dušana, Elinog prijatelja iz Niša, u ovom slučaju Turci nisu bili ništa krivi. Po priči, neki od kraljeva Obrenovića,
verovatno Milan, je prolazio kroz ovaj bezvodni kraj koji je Suvoj planini i dao ime, i jako je ožedneo. Tu se zatekla neka 
čobanica, i želeći da ugodi kralju potrčala je dole do najbližeg izvora, možda baš do Bojaninih voda. Zahvatila je vode u
krčag, dotrčala do kralja i ispustila dušu. Prema pričanju lokalaca to uopšte nije bilo na mestu koje je na karti označeno
kao Devojački grob i koje oni prosto zovu Sedlo, već negde drugde.

{% include layout/content/img_full.html file_name="20180216-27.jpg" %}

Stojimo neko vreme i odmaramo na Sedlu. Znatno je hladnije pošto nas greben planine više ne štiti od naleta vetra koji 
nose plimu magle preko nas. To traje nekoliko minuta, i more magle se ponovo povlači u svoj basen zapadno od planine. Za
petnaestak godina koliko šetam po planinama nikad još nisam video ovako nešto! Oblaci koliko god se pogled pruža. Iz njih
izranja samo greben Suve planine - Trem sa leve i Sokolov kamen sa desne strane, i u daljini po koja viša planina. 
Prostranstvo belih pufnastih brežuljaka remeti samo duboki vijugavi kanjon prosečen kroz oblake, ispod kojeg teče Južna
Morava.

{% include layout/content/img_horizontal.html file_name="20180216-41.jpg" %}
Krećemo ka Tremu. Staza na dalje nije ugažena, ali srećom, momci koje smo jutros sreli su prošli pre nas pa malo idemo 
njihovim stopama, malo ih prestignemo, i tako se smenjujemo do gore. Uspon je direktan, konstantno se penje i ne pruža
mnogo prilika za odmor. Ela je odlično raspoložena i sa mukom pratim njen tempo. Do vrha nam je trebalo dobra tri sata.

{% include layout/content/img_full.html file_name="20180216-72.jpg" %}

A tamo, prelepi vidici i ledeni vetar koji prolazi kroz kosti. Oblačimo sve što imamo, fotkamo i uživamo u pogledu oko
dvadeset minuta, tj. dok se nismo skroz smrzli.

{% include layout/content/img_horizontal.html file_name="20180216-77.jpg" %}
Koliko god da nam je sneg otežavao uspon, toliko nam olakšava spust - pokrio je i izravnao grbavu kamenitu strminu i
sada samo klizimo na dole po mekoj podlozi. Usput, u blizini Sedla, srećemo još nekoliko manjih grupa planinara. Njima
je uspon malo olakšan jer imaju ispred sebe već dobro ugaženu stazu, ali ih pri vrhu čekaju oblaci koji se skupljaju.

{% include layout/content/img_horizontal.html file_name="20180216-82.jpg" %}
Na Sedlu nemamo mnogo dileme da li da nastavimo ka Sokolovom kamenu i Mosoru kao što smo planirali ili da se spustimo ka 
kolima. Šetnja od oko 18km i oko 1100 metara uspona po snegu je sasvim dovoljna. Dug i dosadan spust konačno završavamo 
nešto posle četiri, prekasno da bi videli sunce kako zalazi za Mosor.

### Niška Banja - topla voda

Mislili smo da će biti problem na brzinu pred praznike naći smeštaj u naselju Niška Banja i termin u wellness centru,
ali zapravo Banja je bila prilično pusta. U subotu dok smo se šetali sa Dušanom i Aleksandrom, Elinim prijateljima iz Niša, 
pričali su nam kako je Banja strašno propala u poslednjih par decenija. Od druge najposećenije banje u Srbiji, postala je nekako skrajnuta i 
zapostavljena. Postojeći objekti propadaju, mnogi su već godinama zatvoreni a u one koji rade se ne ulaže. Što nekako nema
logike - naselje je na lepom mestu, na obroncima Suve planine, praktično u predrgrađu Niša, jednog od najvećih gradova u
zemlji, do nje idu gradski autobusi, ima lep veliki park i izvore tople mineralne vode. Al' eto, i ta voda se slabo koristi -
pune se bazeni u objektima "stare" i "nove" banje (tj. u hotelu Radon), i to je to. 

{% include layout/content/img_horizontal.html file_name="20180217.jpg" %}
Od hotela Radon pa sve do Koritnjaka se pruža lep park sa uređenim stazama za šetnju. U svom ravnijem delu, između stare i
nove banje, prolazi nekoliko krakova potoka iz čijih korita se puši topla voda. U jednom trenutku dok smo doručkovali,
iznad hotela Radon se pojavio crn oblak dima. Pomislili smo da se hotel zapalio, ali nam je prodavačica rekla da su uključili
grejanje. Hotel se greje na mazut a park se greje na toplu vodu koja se preliva iz bazena...

Smeštaj u Banji smo lako našli, ali sa terminima u wellness centru nismo imali mnogo izbora - nije bilo termina za masažu,
i bio je samo jedan termin za saunu i đakuzi popodne. Wellness centar se nalazi u prizemlju hotela Radon, i podeljen je
u dva dela: bazen i prostorije za masažu, saunu i đakuzi. Tamo su nas ljubazno dočekali, ali nisu nas baš najbolje uputili,
iako smo rekli da smo tu prvi put i da nismo sigurni šta se i kako radi, ali brzo smo po'vatali. Topli bazen i sauna su mi
prijali a đakuzi me nije oduševio. Nije loše ovo kombinovati sa penjanjem na Suvu planinu, još bolje bi bilo da smo imali 
termin to isto veče kada smo sišli sa Trema.

### Niš

{% include layout/content/img_horizontal.html file_name="20180218-03.jpg" %}
U nedelju ujutro krećemo iz Banje prema Nišu, i tamo nam se pridružuju Dušan i njegov mali sin Gavrilo. Zajedno idemo do
spomen parka Bubanj. U pitanju je stratište iz Drugog svetskog rata, mesto na kom su Nemci od februara 1942. do septembra 1944.
streljali oko 10000 ljudi. Prvo spomen obeležje, mala kamena piramida, postavljeno je 1953, a mermerni friz i tri pesnice
koje izlaze iz zemlje su otkriveni na dan oslobođenja Niša, 14. oktobra 1963. godine.

{% include layout/content/img_horizontal.html file_name="20180218-12.jpg" %}
Dan je bio hladan i sumoran, musavo belo nebo iz kog ispada po koja kap, oskudna kratka trava, široki blještavo beli mermerni
friz koji priča priču stradanja u nekoliko veoma simbolizovanih slika i na sredini livade, tri pesnice različite veličine -
muška, ženska i dečija, koje prkosno izlaze iz groba. Jeziva i vrlo simbolična scena i dostojno sećanje i podsećanje.

{% include layout/content/img_horizontal.html file_name="20180218-23.jpg" %}
Gavrila smo ostavili kod babe i dede, a Dušan je nastavio da nas vodi po Nišu. I Ela i ja smo bili tu više puta, ali drugačije
je kada ideš sa nekim ko je tu odrastao. Dušan nas je proveo kroz pijacu koja je uz sam bedem niške tvrđave, i tu smo uspeli
da provirimo i bar malo vidimo ornamentalnu kapiju (beogradsku ako se ne varam) koja je inače nepristupačna i zagrađena.

{% include layout/content/img_horizontal.html file_name="20180218-24.jpg" %}
Nedaleko od kapije se nalazi misteriozno svetilište. Dušan kaže da je i sam za njega tek nedavno čuo. Prolazimo između
pijačnih tezgi i gledamo da li negde može da se proviri. Obližnji prodavac videvši šta nas interesuje, prigušenim glasom
kaže: *"Zatvoreno je, dolaze samo četvrtkom. Kažu, tu se za vreme Turaka bacila devojka sa bedema, naša, Srpkinja, a sada
su to oni prisvojili, Romi, muslimani, i tu dolaze i pale sveće, ali samo bele"*, završio nam je priču u poverenju, sa 
pogledom punim konspiracije.

{% include layout/content/img_horizontal.html file_name="20180218-25.jpg" %}
Opasali smo tvrđavu kroz pijacu i pored autobuske stanice, i ušli u nju kroz rupu u bedemu koju bez vodiča verovatno ne
bi našli. Sa bedema nam Dušan pokazuje orijentire u Nišu, priča o istorijatu, o Podzemlju, Nišvilu... Ambijent letnje pozornice
je zaista lep, ali kaže Dušan da je zbog neke svađe organizatora, odnosno piva-sponzora festivala i obližnjeg kafića, Nišvil
izmešten sa letnje pozornice na montažne tribine na ledini dublje unutar tvrđave.

{% include layout/content/img_horizontal.html file_name="20180218-35.jpg" %}
Prelazimo preko Nišave i šetamo se kroz centar do Kalča i Kazandžiskog sokačeta, i šetnju završavamo u čajdžinici Bombaj,
otkačenom lokalu u kom sam bio pre desetak godina i Dušan ga je prepoznao iz moje priče i odveo nas tamo. Zanimljivo mesto,
razdeljeno vertikalno, sa mnogo niša u kojima su separei sa orijentalnim divanima. Jarke boje, reljefni zidovi, neobične
šare i teksture na tapaciranom nameštaju, čipke na jastucima, miris čaja, krovni prozori kroz koje proviruju lipe... Veoma
neobično i interesantno mesto.

Lep i opušten produženi vikend, potaman, bogat i sadržajan ali ne pretrpan.