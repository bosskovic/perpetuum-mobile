---
slug:        "kroz-sumu"
title:       "Kroz šumu"
excerpt:     "od Baških Oštarija do Šugarske Dulibe"
description: "Krenuli smo na jug od prevoja Baške Oštarije, koji deli Srednji Velebit od Južnog. Tu je Velebit uzduž 
              rascepljen i podeljen u dva grebena koji paralelno vijugaju prateći jedan drugog. Između ta dva grebena je 
              niz korita obraslih gustom šumom, kroz koja smo prošli na putu do Šugarske Dulibe."
categories:  ['2011-velebit']
image: "/2011-velebit/kroz-sumu/img/20110604-04.jpg"
photos:
  -
    key: 20110604-01.jpg
    title: "4. jun 2011. Baške Oštarije - Šugarska Duliba" 
  -
    key: 20110604-03.jpg
    title: "Spremni i orni za polazak" 
  -
    key: 20110604-09.jpg
    title: "Prvi pogled na more i na Pag" 
  -
    key: 20110604-12.jpg
    title: "Spuštamo se u Ramino korito" 
  -
    key: 20110604-13.jpg
    title: "Ramino korito" 
  -
    key: 20110604-14.jpg
    title: "Ramino korito" 
  -
    key: 20110604-18.jpg
    title: "Pag pustio krakove kao hromozom" 
  -
    key: 20110604-19.jpg
    title: "Pag i Velebitski kanal" 
  -
    key: 20110604-23.jpg
    title: "Pag i Velebitski kanal" 
  -
    key: 20110604-24.jpg
    title: "Pag i Velebitski kanal" 
  -
    key: 20110604-26.jpg
    title: "Planinarsko sklonište Šugarska Duliba" 
  
---

Velebit je gromada koja dominira geografijom, istorijom, mitologijom, florom, faunom... Skoro 150 kilometara dugačak, 
opružen duž morske obale, razdvaja Mediteran od Balkana, Dalmaciju od Like, mletačke uticaje od orijentalnih, katolike 
od pravoslavnih...

Alen je tu veliku i raznoliku planinu upoznavao godinama, i za naš boravak od nekoliko dana probrao je njen južni, najviši
i najdivljiji deo.

{% include layout/content/img_horizontal.html file_name="20110604-03.jpg" %}
Vreme je bilo prohladno, ali vedro. Još dok smo se kolima polako uzdizali putem od Gospića prema Karlobagu, izronili smo 
iz oblaka koji je potapao kontinentalnu Hrvatsku, i u Baškim Oštarijama, prevoju koji deli Srednji Velebit od Južnog, 
ogrejalo nas je sunce. Pošli smo kroz mladu bukovu šumu i vrlo brzo izašli na prvi mali vrh sa kojeg smo kroz koprenu 
izmaglice ugledali more - Velebitski kanal i tužno golišave krakove Paga.

{% include layout/content/img_full.html file_name="20110604-09.jpg" %}

{% include layout/content/img_horizontal.html file_name="20110604-05.jpg" %}
Brzo smo prešli preko te ljiljanima obrasle livadice sa koje nas je put odveo u Ramino korito, 
gustu prašumu stešnjenu između dva paralelna grebena.

Velebit je poprište iznad kojeg se stalno bore kontinentalna i primorska klima, za prvu ratuje bura a za drugu jugo. U 
trenutku dok smo se mi vijugavo spuštali u Ramino korito, a i narednih nekoliko dana, vladalo je neko nezgodno primirje - 
hladnom vlažnom vazduhu koji je bura nosila sa severozapada prolaz je bio zaprečen tačno iznad Velebita. Iznad cele 
dužine grebena skupili su se sivi oblaci - nije padala kiša, ali se osećala sva težina vode.

{% include layout/content/img_full.html file_name="20110604-13.jpg" %}

U Raminom koritu bilo je još gore, kao da se sva vlaga slegnula u njega - isparava zemlja, isparava drveće, isparavaju 
naša čela i sa njih kapljice teškom mukom odlaze u prezasićeni vazduh.

Često kada me snađu takvi napori (kao što je uspon nakon neprospavane noći, po teškom terenu i velikoj vlazi sa 20ak kila 
tereta), u glavi mi nešto kvrcne, uključi se autopilot koji preuzme kontrolu nad naizmeničnim 
podizanjem i spuštanjem nogu, a misli postanu slobodne da odlebde gde im je volja. I tako je počeo da se rađa "Ep o 
hrabrom Marinu". Pre polaska iz Novog Sada, pročeprkao sam malo po istoriji i etnologiji ovog kraja, i naravno detaljno 
sam prostudirao topografske karte. Sada mi se to sve nekako spojilo i krenuo sam da izmišljam priču, sve u epskom desetercu.

Žao mi je što je nisam tada zapisao. Imala je sve elemente dobre epske pesme: hrabrog siromašnog pastira sa Velebita 
zaljubljenog u lepoticu iz primorja koju ne žele da mu daju, zlog džina Ramu koji živi negde na planini i koji otima devojku, 
zmiju Dulibu kojoj mladić pomaže u nekoj nezgodi i koja mu posle pomaže da spasi devojku... Silno smo se zabavljali 
narednih par dana razrađujući i dopunjavajući taj "ep", nafilovan i napakovan svim toponimima kroz koje smo prolazili, 
uz to i objašnjavajući zašto tako izgledaju (na primer Ramino korito je nastalo kada je Marin pobedonosno tresnuo džina 
Ramu, a ovaj se onesvestio, pao na tri vrha, smrskao ih i udubio u dolinu).

{% include layout/content/img_full.html file_name="20110604-14.jpg" %}

Izvlačimo se konačno iz Raminog korita, prolazimo kroz Pasji klanac i u rano predveče izlazimo na Ripišta sa kojih nas 
staza vodi grebenom sa kojeg se vidi more, i tako sve do našeg prvog prenoćišta - Šugarskih Duliba.

{% include layout/content/img_vertical.html file_name="20110604-26.jpg" %}
Veoma mi se dopada način na koji je Velebit označen i uređen za planinare: markacije se nalaze na mestima na kojima su 
potrebne (uglavnom na račvanjima) umesto da je slepo okrečen svaki drugi kamen. Na pravilnim razmacima postoje 
planinarska skloništa - objekti otvorenog tipa u kojima je moguće prenoćiti, ugrejati se a u ponekima i pripremiti hranu 
i snabdeti se vodom. To dosta olakšava treking, jer nije potrebno nositi šator, tražiti mesto za noćenje, svakodnevno 
šator raspakivati i pakovati, sušiti od rose i kiše...

{% include layout/content/img_full.html file_name="20110604-24.jpg" %}

{% include layout/content/img_horizontal.html file_name="20110604-25.jpg" %}
Jedno takvo sklonište se nalazi na mestu koje se zove Šugarska Duliba. U pitanju je veliki metalni transportni kontejner 
donesen vojnim helikopterom i pregrađen i preuređen za smeštaj manjeg broja planinara.

Smeštamo se u skloništu i preostalo vreme do mraka provodimo na obližnjem Krivom kuku posmatrajući kako sunce tone negde 
iza Paga.

{% include layout/content/img_full.html file_name="20110604-01.jpg" %}