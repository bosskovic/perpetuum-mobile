---
slug:        "kroz-kras"
title:       "Kroz kras"
excerpt:     "od Šugarske dulibe do Zavrate"
description: "Jadranskom stranom Velebita vlada krš i kras u svoj svojoj veličanstvenosti belih skulpura koje je izvajala voda, ušuškanih u kržljavo rastinje. Od Šugarske Dulibe preko Panosa, napuštene radarske baze JNA, od prelepog Stapa i Kuka Stapine preko magičnih usnulih kraških polja, išli smo do skrivenog kamenog skloništa Zavrata."
categories:  ['2011-velebit']
image: "/2011-velebit/kroz-kras/img/20110605-08.jpg"
  
---

Ujutro nastavljamo naš treking ka najvišem delu Velebita. Juče smo prolazili kroz prašumu - danas idemo krševitim 
grebenom često počašćeni lepim pogledom prema moru. Čak i kada malo siđemo sa grebena, kraški teren dominira - sve same 
duboke jame do pola napunjene snegom, pukotine bez dna i procepi koje je iskopala ta silna voda koja stalno zasipa Velebit.

{% include layout/content/img_full.html file_name="20110605-03.jpg" %}

Velebit je ostao zamrznut u vremenu, što mi ne bi smetalo da je to neko romantično (ili bar iz ove perspektive romantično) 
vreme morlačkih pastira, dubrovačkih i mletačkih karavana, hajduka i uskoka... Ali na žalost Velebit mi je izgledao 
zaglavljen i zarobljen u ranim devedesetim. Na sve strane tragovi građanskog rata: minska polja, spomen obeležja, grafiti 
sa velikim latiničnim slovom "U". Alen zna mnogo o tome šta se tu dešavalo i pričao mi je sve što sam ga ispitivao, pa 
me je to dodatno opteretilo. Na nekom racionalnom nivou, uz Alena sam se osećao potpuno bezbedno, ali ipak u tom okruženju 
vrlo nelagodno, kao ugrušak ili strano telo. Kada bi naišli na nekoga uglavnom bih se samo kratko javio i dalje držao 
jezik za zubima, ne želeći da me automatski spakuju u kutijcu sa određenom etiketom.

{% include layout/content/img_horizontal.html file_name="20110605-11.jpg" %}
Nešto pre podneva izlazimo na slepi makadam koji nas je odveo do jednog od tih mesta koje nosi teret nedavne istorije - 
do napuštene vojne baze Panos. U pitanju je radarska baza JNA iz koje se motrilo na brodove, podmornice i avione koji bi 
zašli u ovaj deo Jadrana. Danas je skroz devastirana i razvaljena. Prošli smo kroz neke od objekata i tunele koji ih 
povezuju, i jedino što vredi na tom mestu je lep pogled koji se otvara prema moru sa jedne i najvišem grebenu Velebita 
sa druge strane.

{% include layout/content/img_full.html file_name="20110605-12.jpg" %}

{% include layout/content/img_horizontal.html file_name="20110605-21.jpg" %}
Vraćamo se do mesta sa kog smo skrenuli na makadam, i odatle se kroz krš i stenje obraslo u zelenilo, polako 
spuštamo ka kraškoj dolini Stap. Na sve strane belasaju se rebraste stene, levci i žljebovi, ogromni kosturi zmajeva i 
dugi, tanki zubi kitova. U dnu zelene doline se nalazi još jedno sklonište (Tatekova koliba), ali rano je, oko tri 
posle podne, i odlučujemo da se samo opskrbimo vodom. Tu u blizini je i Kamena galerija, čuveni stenoviti lavirint, 
fizički i vremenski suviše zahtevan za nas sada, pa ga ostavljamo za neki naredni put i produžavamo ka sledećem skloništu.

{% include layout/content/img_horizontal.html file_name="20110605-34.jpg" %}
Iz kraškog polja se penjemo strmom stazom, prvo kroz kržljavo rastinje a zatim sočno zelenom travnatom livadom izlazimo 
pod džinovski monolit Kuka Stapina. Na tom lepom mestu pravimo dugu pauzu, penjemo se uz Stapinu 
koliko je moguće i odatle merkamo Jadran i vrhove Velebita.

{% include layout/content/img_full.html file_name="20110605-49.jpg" %}

{% include layout/content/img_horizontal.html file_name="20110605-43.jpg" %}
Nastavljamo dalje stazom koja se provlači kroz kamenite šumarke. Neverovatno koliko života raste iz tog kamena. Izlazimo 
na Javorje i prolazimo iznad Bilih sinokosa, sa obe strane vidimo kao tepsija ravne doline pokrivene travom, okružene 
pojasom šume iznad kog se belasa stenje.

{% include layout/content/img_full.html file_name="20110605-53.jpg" %}

Spuštamo se pored nizova suhozida koje je progutala vegetacija i gomila grubog kamena koje izgledaju kao da su nekad bile 
nečiji letnji dom, i izlazimo na livadicu Zamrsten a zatim na Pričatrnja polje.

{% include layout/content/img_full.html file_name="20110605-55.jpg" %}

{% include layout/content/img_horizontal.html file_name="20110605-58.jpg" %}
Magično veče. Ogromna, savršeno ravna livada pokrivena travom ispod kolena, sa severa impozantni Vaganski vrh, sa istoka 
i zapada manji kameni vrhovi sa stenama koje se opiru gravitaciji i koje bi bile dostojne da ispod njih protrče Pera Kojot 
i Ptica Trkačica.

{% include layout/content/img_horizontal.html file_name="20110605-60.jpg" %}
Neobične igre svetla, nebo zasuto gomilastim oblacima, žuta svetlost sunca koje zalazi negde iza Stapine i odbija se o žutu travu...

Provlačimo se kroz šumarak koji ide obodom velikog kraškog polja i ubrzo, sa poslednjim svetlom dana izbijamo do skloništa 
Zavrata - male kamene kuće koju su nekada koristili pastiri a večeras je samo naša. Veoma lepo, mirno mesto.

{% include layout/content/img_full.html file_name="20110605-01.jpg" %}