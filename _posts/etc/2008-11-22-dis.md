---
slug:         "dis"
title:        "Dis"
excerpt:      "Tekstovi nekoliko pesama."
description:  "Kao miris, kao zraci, kao tama,  
               Kao vetar, kao oblak, kao pena,  
               Odvojeni dani, noći, lebde, kruže  
               I prilaze u obliku uspomena."
image:        "/etc/dis/img/dis.jpg"                  
---

### Stara pesma

Za mnom stoje mnogi dani i godine,  
Mnoge noći i časovi očajanja,  
I trenuci bola, tuge, greha, srama  
I ljubavi, mržnje, nade i kajanja.  

Sve to stoji na gomili trenutaka  
U neredu, po prošlosti razbacano,  
Dok nju vreme vuče nekud, nekud nosi  
I odnosi bez otpora i lagano.  

Nemam snage da se borim sa vremenom,  
Da odbranim, da sačuvam, ne dam svoje,  
Nego gledam čega imam, šta je bilo:  
I sve više, ništa više nije moje.  

Kao miris, kao zraci, kao tama,  
Kao vetar, kao oblak, kao pena,  
Odvojeni dani, noći, lebde, kruže  
I prilaze u obliku uspomena.  

Al' kad misô i sećanje budu stali,  
Onda kud će i kome će oni poći?  
Onda kud će da iščeznu i da odu  
Uspomene, moji dani, bivše noći?  

Pa kud idem, da li idem, je l' opsena?  
Ko me goni, koga nosim, pre i sada?  
Za mnom stoji čega nemam, a preda mnom:  
Mrtva prošlost sa životom pokrivena.  
Dok budućnost polagano pokrov skida,  
Nje nestaje i u prošlu prošlost pada.  

***

### Pesma

1\.

U nehatu i nemaru dani idu i prolaze,  
I lagano sve se gubi, izumire i propada,  
I nikakvih nemam želja, da mi priđu, da dolaze;  
Po sumraku sanjarija pustoš spava, mir svuda vlada.  

Pokidani, rastureni svi listovi iz života:  
Besno ih je razbacao po prošlosti vetar muka;  
Još ja stojim, kržljav izraz svih bolova i strahota,  
Živi svedok silnih strasti, neuspeha i jauka.  

Luč nevolja stalno bukti i budućnost plamen liže,  
Dim zagušljiv, mutan, truo, nebo mi je zaklonio,  
I čađ pada, i figure i konture razne niže,  
I ja stojim i posmatram garež što se nakupio.  

Podigô sam svoju ruku s obarača večna mraka,  
Nema smisla remetiti besmislenost u svom toku;  
Od rođenja spremna stoji, mene čeka moja raka,  
Da odnese sve što imam u dubinu u duboku.  


2\.

U trenutku kada čovek sam sa sobom razgovara,  
I zanesen smelo ide u predele svojih snova,  
I razgleda doživljaje i izmišlja, sreću stvara,  
I moja se misô budi, al' kô misô pesnikova.  

Tada tiho skidam ploču sa grobnice svojih dana,  
I spuštam se, dugo idem kroz redove uspomena,  
Kroz sva mesta iz života zaboravom pretrpana;  
Tu zastajem, odmaram se pod pokrovom od vremena.  

I pogledom već umornim preživela gledam doba  
I sve što je nekad bilo, i sve što je oko mene;  
I čudna se slika stvara: neko more od pepela,  
Nad njim vazduh, paran krikom, kao da je smeh sirene.  

To je pesma koju rađa misô moja i sećanje,  
To je pesma mojih dana i časova i prošlosti,  
To je pesma stara, teška, jednolika kô kukanje,  
To je pesma sa zgarišta ideala i mladosti.  

***

### Pijanstvo

Ne marim da pijem, al' sam pijan često.  
U graji, bez druga, sam, kraj pune čaše,  
Zaboravim zemlju, zaboravim mesto  
Na kome se jadi i poroci zbraše.  

Ne marim da pijem. Al' kad priđe tako  
Svet mojih radosti, umoran, i moli  
Za mir, za spasenje, za smrt ili pakô,  
Ja se svemu smejem pa me sve i boli.  

I pritisne očaj, sam, bez moje volje,  
Ceo jedan život, i njime se kreće;  
Uzvik ga prolama: "Neće biti bolje,  
Nikad, nikad bolje, nikad biti neće."  

I ja žalim sebe. Meni nije dano  
Da ja imam zemlju bez ubogih ljudi,  
Oči plave, tople kao leto rano,  
Život u svetlosti bez mraka i studi.  

I želeći da se zaklonim od srama,  
Pijem, i zaželim da sam pijan dovek;  
Tad ne vidim porok, društvo gde je čama,  
Tad ne vidim ni stid što sam i ja čovek.  

***

### Utopljene duše

Još jednom samo o da mi je dići  
Ispod života svet umrlih nada;  
Još jednom samo o da mi je ići  
Prostorom snova pod vidikom jadâ.  

Potajna slabost i žudnja ka sreći,  
Skrivene misli u boji ljubavi,  
Njen pogled nekad sve što znade reći,  
Još jednom samo da je da se javi.  

U harmoniji svetlosti i tame,  
Lik duše trajno gde se od nas krije,  
Gde svesti nema već ideje same,  
Otkud bol sleće, da osećaj svije.  

U meni o njoj, o lepoti, cveću,  
I o mladosti - o još jednom samo,  
Da mi je da se moje misli kreću,  
Da mi je da sam još jedanput tamo.  

Da mi je da sam u predelima onim,  
Gde su mi mladost, san i uspomene,  
Kod negda svojih da je da se sklonim  
S lepotom njenom što ko miris vene.  

Il da je groblja, senki, vetra, zvuka  
I igre mrtvih, avetinjâ kolo,  
Da je bolova, sećanja, jauka -  
Znamenja, da sam nekad i ja volô.  

Al' nije. Ja znam svi ti dani stari,  
I želje, njena tuga i lepota,  
I nežne veze osmeha i čari  
Nemaju više za mene života.  

Nemaju više života ni za nju  
Sva njena ljubav i moja stradanja:  
Dremež i suton i noću i danju.  
Nama se spava. Nama se ne sanja.  

Gube se redom, trunu pod životom  
Aleje bola i podneblja plava,  
I moja lira sa njenom lepotom,  
Tugom i srećom… Da je da se spava.  

I samo katkad, al' to retko biva,  
Nju kada vidim posred ovih zala,  
Prilazi meni neka magla siva,  
Nagovest bleda dalekih obala.  

Gledeći dugo taj magleni veo,  
Kamo se dani moji razasuše,  
Širi se pokrov velik, prostran, beo,  
Pod kojim leže utopljene duše.  

***

### Naši dani

Razvilo se crno vreme opadanja,  
Nabujao šljam i razvrat i poroci,  
Podig'o se truli zadah propadanja,  
Umrli su svi heroji i proroci.  
Razvilo se crno vreme opadanja.  

Progledale sve jazbine i kanali,  
Na visoko podigli se sutereni,  
Svi podmukli, svi prokleti i svi mali  
Postali su danas naši suvereni.  
Progledale sve jazbine i kanali.  
 
Pokradeni svi hramovi i ćivoti,  
Ismejane sve vrline i poštenje,  
Poniženi svi grobovi i životi,  
Uprljano i opelo i krštenje.  
Pokradeni svi hramovi i ćivoti.  
 
Zakovana petvekovna zvona bune,  
Pobegao duh jedinstva i bog rata;  
Obesismo sve praznike i tribune,  
Gojimo se od grehova i od blata.  
Zakovana petvekovna zvona bune.  
 
Od pandura stvorili smo velikaše,  
Dostojanstva podeliše idioti,  
Lopovi nam izrađuju bogataše,  
Mračne duše nazvaše se patrioti.  
Od pandura stvorili smo velikaše.  
 
Svoju mudrost rastočismo na izbore,  
Svoju hrabrost na podvale i obede,  
Budućnosti zatrovasmo sve izvore,  
A poraze proglasismo za pobede.  
Svoju mudrost rastočismo na izbore.  
 
Mesto svetle istorije i grobova,  
Vaskrsli smo sve pigmeje i repove;  
Od nesrećne braće naše, od robova,  
Zatvorismo svoje oči i džepove.  
Mesto svetle istorije i grobova  
 
Ostala nam još prašina na hartiji,  
K'o jedina uspomena na džinove;  
Sad svu slavu pronađosmo u partiji,  
Pir poruge dohvatio sve sinove.  
Ostala nam još prašina na hartiji.  
 
Pod sramotom živi naše pokolenje,  
Ne čuju se ni protesti ni jauci;  
Pod sramotom živi naše javno mnenje,  
Naraštaji, koji sišu k'o pauci.  
Pod sramotom živi naše pokolenje.  
 
Pomrčina pritisnula naše dane,  
Ne vidi se jadna naša zemlja huda;  
Al' kad požar poduhvati na sve strane,  
Kuda ćemo od svetlosti i od suda!  
Pomrčina pritisnula naše dane.  
