---
slug:         "kako-sam-prevaran-na-auto-placu-a-cars-auto-komision-mg"
title:        "Kako sam prevaren na auto placu A Cars Komision MG (Rumenačka 152, Novi Sad)"
excerpt:      "auto plac čija je deviza 'okatog nije greh prevariti'"
description:  "'Auto u top stanju, sve garancije, sve radi, sve funkcioniše, sedi i vozi ali bukvalno...' A u stvarnosti
               registracija skuplja 100e zbog zarđalog broja motora, slomljeni amortizeri i bez tempomata i ESP koji su navedeni
               u oglasu. I ništa, poj'o vuk magarca..."
image: "/etc/kako-sam-prevaran-na-auto-placu-a-cars-auto-komision-mg/img/plac.jpg"
---

Kupovina polovnog automobila je kao kupovina mačke (ili mečke) u džaku, često sve dok novac ne promeni ruke ne znaš šta dobijaš, a
kupovina sa auto placa nosi dodatne rizike. I pored svih priprema i predostrožnosti, neko ko ne kupuje kola baš svaki dan
nije dorastao protivnik prodavcu koji ih svakodnevno prodaje i uvaljuje.

Glavna prednost kupovine sa placa jeste da postoji kakva-takva sigurnost i pokriće da auto nije kraden, jer se kupuje od
pravnog lica. Tu je i pogodnost da se na placu nalazi više automobila koji se mogu pogledati, kao i to da auto plac ima
radno vreme, pa uglavnom nije nužno specijalno se dogovarati oko termina.

Najveća mana (po meni) je to što automobili većinom nisu registrovani, i nije ih moguće provozati u testnoj vožnji. Takođe,
automobilu koji se kupuje od fizičkog lica koje ga aktivno koristi teže mogu da se zamaskiraju ozbiljnije mane, tj. to bi 
onda moralo da se radi veoma često. 

Znao sam to sve, ali situacija je bila takva da sam bio u žurbi, trebao mi je auto i nisam mogao da čekam da se slože sve kockice, tj. da
se pojavi auto koji mi odgovara sa cenom koja mi odgovara a da ga prodaje fizičko lice negde u blizini.

Napravio sam neki izbor na sajtu polovniautomobili.com. Tip i model koji me interesuju u okviru cenovnog ranga u koji 
sam se uklapao mogao se naći samo na dva auto placa u Novom Sadu, ali dok sam stigao da krenem da ih obilazim, moj favorit 
je prodat.

<img class="pull-left" style="margin: 0 20px 0 0; border: none; box-shadow: 0;" src="/etc/kako-sam-prevaran-na-auto-placu-a-cars-auto-komision-mg/a-cars.jpg">
Otišao sam na auto plac da obiđem onaj drugi, i najmanje što mogu da uradim za njih, jeste da u slučaju da neko traži nešto
vezano za **iskustvo sa auto placem Komision MG Novi Sad** ili **poslovna praksa auto placa A-cars**, da ponudim moje 
iskustvo. 

Stojim pred autom koji lepo izgleda i kao gledam i tražim neke znake koji bi mogli biti indikatori da trenutni izgled ne ocrtava
stvarno stanje (da li je ista nijansa boje svuda, da li je udaran, da li je procep između zatvorenih vrata i šasije 
konstantan, da li izgleda da su volan i ručica menjača menjani, itd.) 

<img src="/etc/kako-sam-prevaran-na-auto-placu-a-cars-auto-komision-mg/besprekoran-oglas.jpg">

{% include component/img/horizontal.html file_name="oglas2.jpg" %}
U oglasu je auto nahvaljen kao *"top stanje, sve garancije, sve radi i sve funkcioniše savršeno, automobil je u potpunosti
spreman i siguran za vožnju, sedi i vozi ali bukvalno, maksimalno pouzdan, utegnut, bez daljih ulaganja i nepredviđenih
troškova..."* i takođe je imao naveden spisak opreme koju sam tražio (pre svega tempomat). I stvarno, auto je izgledao
vrlo lepo, čist i umivan, ali tako neregistrovanog i stisnutog na placu među gomilom drugih, jedino što sam mogao jeste
da startujem motor. Lepo i lako startuje.

Sedeći prvi put u tom modelu, nisam se snašao među gomilom meni novih dugmića i nisam uspeo da nađem tempomat. Pitao sam
prodavca i rekao mi je nešto tipa *"eh, imam ovde 100 vozila, kada bih znao za svako... tu je negde..."*

Naravno, odmah je krenuo da podiže hitnost, *"već su zvali i javljali se u vezi auta"*, *"ne može da garantuje da će za 
sat vremena biti tu a ne sutra"*, *"najbolje da odmah ostavim kaparu, to je jedino sigurno"*, itd. Nisam.

Sutra sam došao sa majstorom koji je auto pogledao bolje i detaljnije nego ja i primetio niz stvari i sitnih oštećenja 
koja ja nisam video, ok, auto je ipak tinejdžer, ali generalno je u dobrom stanju, motor je bio očuvan a taj tip motora na dobrom glasu.
Naravno, nije bilo govora o test vožnji, pošto su tridesetak santimetara ispred i iza bila parkirana druga vozila.

Rukovao sam se sa prodavcem i isplatio auto. U oči mi je upala klauzula u ugovoru u kojoj se odričem svih prava na 
reklamaciju i vozilo kupujem u viđenom stanju. Inače, prethodno sam istraživao i pročitao da je tako nešto pravno nevažeće
jer je ugovorom nemoguće odreći se zakonskog prava. Potpisao sam.

Po dogovoru, sutradan je šleper auto odneo na tehnički pregled i registraciju. Tu je usledilo prvo iznenađenje. Broj 
motora je korodirao i po našem zakonu neophodno je veštačenje i utiskivanje novog broja, što izađe dodatnih stotinak eura.
Naravno, u oglasu nije o tome bilo ni govora. 

Dok je auto stojao na parkingu ispred servisa i čekao veštačenje, vratio sam se na plac i obratio se prodavcu. Prethodno
ljubazan i predusretljiv ton "najboljeg prijatelja" odjednom je postao malo zategnutiji. *"To su stara, polovna vozila"*, *"kod mnogih
je to slučaj"*, *"veštačenje je par hiljada"*, itd. Možda je kod mnogih, ali u oglasu stoji **"bez skrivenih troškova"** i u 
servisu su mi rekli da će biti **stotinak eura**.

Napravio je predstavu, ne zavisi od njega nego od gazde, ali baš je ovih dana prodao nekoliko vozila i sada je dobre
volje, možda bi uspelo ako bi ga on sada nazvao i izokola pitao da mi recimo vrate 50 eura, ali ne može ništa da mi garantuje.

Nazvao je gazdu i gazda se složio da mi nadohnade pola skrivenog dodatnog troška. Pozdravljajući se sa prodavcem koji je
nosio osmeh čoveka koji je me je upravo jako zadužio i učinio mi neku veliku uslugu, pomenuo sam mu da ću se ponovo vratiti ako
se ispostavi da postoje još neki ozbiljni problemi vezani za auto. Tu mu se lice promenilo. Više mi nije bio najbolji 
prijatelj. Krenuo je priču o ugovoru, viđenom stanju, kako to tako ne može, itd. Nisam se raspravljao niti svađao, već
se pozdravio uz osmeh i opasku da valjda neće biti potrebno.

Prošla je nedelja, dve nedelje, tri nedelje, auto je čekao veštačenja, a ja sam čekao da me pozovu iz servisa. I oni su
zaslužili besplatan oglas i preporuku za zaobilaženje u širokom luku:

**Auto office 021, Partizanska 40, Novi Sad**

Osim što su teglili registraciju, komunikacija sa njima je bila, hm, nezadovoljavajuća. Rok za završetak registracije se pomerao iz dana
u dan, i svaki put "oni će meni javiti" i svaki put ne jave već ja zovem njih sutradan. Ni jednom nisu oni pozvali mene.

Konačno, dvadesetak dana nakon kupovine, novi broj motora je utisnut (14000 dinara za veštačenje), sedam prvi put u registrovan 
auto i vozim ga u servis kod onog prvog majstora koji mi je auto na početku i pregledao. Nisam stručnjak, ali nekako 
je "tvrd" i i dalje ne mogu da nađem tempomat.

Tamo nova iznenađenja. Oba prednja amortizera su prelomljena, nabavka polovnih-ispravnih i zamena je dodatnih 100-150 eura, 
i auto nema tempomat.

Nisam imao razrađen plan B, ipak sam se nadao da će sve proći kako treba, i krenuo sam da istražujem, sada kada sam već
platio auto, platio veštačenje, platio registraciju, izgubio tri nedelje, koje su mi opcije, šta mogu dalje da uradim.

Prvo sam se obratio sajtu polovniautomobili.com

<blockquote>
Dobar dan,<br>
<br>
pre desetak dana sam sa auto placa (dakle od pravnog a ne fizičkog lica) kupio auto koji je bio oglašen preko Vašeg 
sajta, i od starta je bio problem to što mi nisu rekli (a znali su) da je korodirao broj motora. 
To mi je povećalo cenu tehničkog pregleda za oko 100e (što je u suštini dodatak na cenu vozila na koji nisam računao) i 
znatno produžilo vreme potrebno za registraciju (veštačenje, pusovanje, itd). Sad kada je auto konačno kod 
mene, primetio sam da nekoliko bitnih stavki navedenih pod "oprema" u oglasu (ESP, tempomat) ne postoje u vozilu.
<br><br>
Konkretno za tempomat, dok mi je prodavac pokazivao auto pitao sam ga gde se uključuje, a on mi je rekao da ne zna jer 
ima 100 vozila na placu i nije siguran gde je za svaki auto, ali da je tu negde.
<br><br>
Jasno mi je da Vi i Vaš sajt ne snosite odgovornost za lažno i nekorektno reklamiranje, ali pretpostavljam da ste 
upoznati sa ovakvim slučajevima i da možete da me uputite koje su mi dalje mogućnosti i prava, tj. da li mogu da dobijem 
neku naknadu i povraćaj dela novca.
<br><br>
Hvala unapred na odgovoru
<br><br>
P.S. Imam sačuvan screenshot oglasa
</blockquote>

Veoma brzo sam dobio odgovor:


<blockquote>
Naš savet kao sajta ukoliko dođe do nekog spora jeste da kupac i prodavac pokušaju da nađu zajedničko rešenje oko predmeta kupvine.
Neki dalji  koraci bi uključili nadležne organe, mup, sud ili nekoga ko je nadležan.
Dobro je što ste sačuvali screenshot oglasa sa informacijama koje su se nalazile u oglasu na sajtu.
Mi kao sajt na službeni zahtev nadležnih organa izdajemo podatke o oglasu iz arhive koji je bio na sajtu i podacima koje traže od nas.
<br><br>
Vi imate screenshot oglasa pa bi na osnovu njega mogli sa prodavcem da pokušate da nađete neko rešenje, npr.povrat dela 
novca za opremu koju automobil ne poseduje i sl.
U potunosti Vas razumem i situaciju u kojoj ste se našli. Nadam se da ćete naći rešenje koje će biti povoljno za Vas.
Za sve dodatne informacije slobodno nas kontaktirajte. Svako dobro.
</blockquote>

Ljubazan ali neobavezujući odgovor. Pitao sam ih da li bar mogu nekako da dam negativnu ocenu prodavcu, bar na neki način
da ih "kaznim":

<blockquote>
Pre nego što se obratim prodavcu, probaću da se upoznam sa pravima i obavezama obe strane (pošto ja jesam uz fakturu 
potpisao da se odričem prava na reklamaciju, ali ako se ne varam, prava koja mi garantuje zakon mi se ne mogu uskratiti na taj način).
<br><br>
Interesuje me da li Vi kao portal možete da uradite nešto konkretno da mi pomognete (osim što bi ste mi učinili dostupnim 
oglas iz arhive)? Da li možete da izvršite pritisak na prodavca (ako to bude potrebno) ili da negde naznačite da je 
nepouzdan i da na taj način upozorite ostale kupce (to može da mi bude "karta" prilikom pregovora sa njima). Ili im je sve dozvoljeno...
</blockquote>

a odgovor nije ohrabrivao:

<blockquote>
Mi kao sajt možemo da pozovemo dilera koji je oglasio automobil a koji ste Vi kupili, 
I da mu prenesemo iskustvo kupca i ono što se desilo nakon kupovine.
Čitam da ste napisali da ste potpisali dokument da se odričete prava na reklamaciju. Bez obzira na to 
pokušajte da stupite u kontak sa oglašivačem i da mu iznesete problem koji imate.
<br><br>
Samo ocenjivanje prodavaca je moguće kada vi označite automobil da ste kupili kroz profil  na sajtu.
Za sada to nije javno vidljivo, zbog eventualnih "prepucavanja, zloupotrba i sl." i to vidi oglašivač.
<br><br>
Savet potencijalnim kupcima pre svake kupovine jeste da dobro provere automobil kako bi utvrdili
da li u stanju kojem se oglasšava i da li zadovoljava njihove kriterijume.
</blockquote>

Zatim sam se obratio Društvu za zaštitu prava potrošača (zpotrosaca@gmail.com), opisao situaciju i ovo je odgovor koji je
usledio:


<blockquote>
Imate pravo da uložite reklamaciju u skladu sa čl 56 Zakona o zaštiti potrošača. Prilikom ulaganja reklamacije koju možete 
uložiti u objektu i e-mailom pozovite se na nesaobraznost robe koja i kod polovne robe ne može biti kraća od godinu dana 
i to je regulisano čl.53 Zakona o zaštiti potrošača. Prilikom ulaganja reklamacije potreban vam je dokaz o kupovini (račun,slip).
Za dodatne informacije možete nas pozvati na sledeće brojeve telefona 0112415485 ili 0692415485 radnim danima od 10 do 14h.
</blockquote>

Ta prepiska je potrajala, i dok sam imao sve informacije od kupovine auta je prošlo više od mesec dana (zbog duge registracije),
auto je bio popravljen i funkcionalan a život je otišao dalje. Ne postoji neki sistem koji bi me uzeo u zaštitu, već bih
trebao da idem 1-1 protiv prodavca i posredno protiv vlasnika placa, a u ovoj zemlji bez pravila fer pleja još više bih
bio u nezavidnom položaju. 

Odlučio sam da otpišem gubitke i zavedem ih pod porez na naivne
i cenu životne škole. Još jedna mala pobeda nepoštenog prodavca i još jedna prevara koja je uspela...