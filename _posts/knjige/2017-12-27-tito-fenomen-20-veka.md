---
slug:              "tito-fenomen-20-veka"
layout:            knjiga
title:             "Tito - fenomen 20. veka"
authors:           "Pero Simić"
goodreads_id:      "36586776"
img:               "https://images.gr-assets.com/books/1510567967l/36586776.jpg"
excerpt:           "Interesantna knjiga, vredi je pročitati, ali sama za sebe nije dovoljna da bi se saznala ili potpunije 
                    razumela istina."
categories:        ['knjige']
animation:
  url: /assets/img/book.gif
  width: 300
  height: 244
tags:
  - aaa-Pero-Simić
  - bbb-SFRJ
  - bbb-Tito
  - bbb-KPJ
  
---

Ne znam šta da mislim o ovoj knjizi... Autor je definitivno imao pristup brojnim dokumentima u beogradskim i moskovskim 
arhivima, mnogi od kojih su prvi put objavljeni (knjiga sadrži brojne faksimile), ali s druge strane, daleko je od 
objektivnog istraživača. Ima jasan stav i agendu, i sa teškoćom sakriva prezir prema subjektu svog rada (ili se ni ne 
trudi da ga sakrije). I bez dovođenja u pitanje validnost i verodostojnost izvora (ne želim da verujem da je išao toliko 
daleko da krivotvori ili izmišlja dokumenta koja će pre ili kasnije biti dostupna i drugim istraživačima), tendencioznost 
njihovog izbora, navođenja i korišćenja je više nego jasna.

Prvi deo knjige (od Titovog rođenja do početka Drugog svetskog rata) mi je bio najinteresantniji. U njemu je, kroz 
brojna dokumenta (pisma, depeše kominterne, policijske dosijee...) prikazana Titova borba da opstane i da se bolje 
pozicionira unutar sovjetske mašinerije. Tito je predstavljen kao oportunista skromnog obrazovanja i sposobnosti, koji 
te nedostatke nadomeštava dobrim razumevanjem sistema u kom želi da napreduje i odsustvom skrupula u metodima 
napredovanja i obračunavanja sa (sposobnijim) konkurentima. Siromašan i slabo obrazovan radnik, brzo i lako se navikao 
na život daleko iznad sopstvenih mogućnosti - visoko društvo, lepa odela, mlade žene... i uspevao da ga održi decenijama.

Tita zaista mogu da zamislim u međuratnom periodu kao čoveka skromnih mogućnosti koji se batrga i pokušava da preživi, 
napreduje, otrgne što više za sebe i unapredi svoj položaj u mutnom vremenu unutar mutne organizacije. Međutim, autor 
Tita i njegove najbliže saradnike nastavlja da opisuje kroz ratni i posleratni period kao potpuno nesposobne, bez znanja, 
veštine, mogućnosti, (i naravno operisane od ideala i iskrene želje za društvenim promenama) a sve njihove uspehe pravda 
širim okolnostima i razvojem događaja. Ne mogu da se setim ni jedne stvari za koju je autor rekao da je Tito ili njegovo 
uže rukovodstvo uradio kako treba, bilo tokom rata ili u decenijama posle rata. Ili je bila u pitanju nesposobnost, 
malicioznost, nezainteresovanost, oportunizam ili diletantizam i amaterizam. Shvatam i nemam iluzija da je to bio važan 
aspekt, ali mislim da se njihov dolazak i višedecenijski opstanak na vlasti ne može objasniti samo srećom i širim 
(svetskim) kontekstom (Sovjetska pomoć i podrška tokom i neposredno posle rata, britanska diplomatska i vojna pomoć 
tokom rata, američka vojna i finansijska pomoć nakon razlaza sa Staljinom...).

Imam utisak da je drugi deo knjige napisan tako što je autor prikupio i izdvojio kompromitujuća dokumenta (ili ona koja 
može da upotrebi i interpretira na taj način) i onda izgradio naraciju oko njih i povezao ih. Vrednost knjige bi bila 
mnogo veća kada bi postojao objektivniji kontekst.


Izdanje koje sam čitao ima neki problem sa prelomom, tj. neke strane fale a druge su duplirane, i to baš 10-20 strana 
koje se bave interesantnim periodom '68 i maspok-a.