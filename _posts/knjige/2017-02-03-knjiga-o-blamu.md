---
slug:              "knjiga-o-blamu"
title:             "Knjiga o Blamu"
authors:           "Aleksandar Tišma"
goodreads_id:      "20319022"
img:               "https://images.gr-assets.com/books/1388050921l/20319022.jpg"
excerpt:           ""
tags:
  - aaa-Aleksandar-Tišma
  - bbb-NOB-proza
  - bbb-racija-1942
  - bbb-Novi-Sad

---

Tužno, mučno...

Kriv što je živ, što je pretekao, izbegao logore, streljanja, raciju. Tu krivicu plaća stalnim preživljavanjem rata i 
okupacije, kažnjava sebe i mazohistički se odriče svake mogućnosti sreće. Nema snega ni sam u sebi da se suoči i 
obračuna sa avetima prošlosti. I čeka. Čeka neki sledeći rat kojem neće izmaći i koji će odneti i njega.

* * *

Novosadska racija je za mene bila statistika - cifre, datumi, tela streljanih na ulicama, rupa u zaleđenom Dunavu na 
Štrandu. Znao sam o Raciji na sličan način kao što sam znao o nekim drugim strahotama, u dalekim zemljama, dalekim 
vremenima. Sada su mi te cifre i podaci dobili lice. Vidim (kao da se dešava predamnom, bez potrebe za prevelikom 
maštom) žandarme kako u zoru idu zaleđenim ulicama, pretresaju kuće i isteruju uplašene ljude, i to sve 50, 100, 500 
metara od kuće u kojoj sam odrastao i u kojoj sad pišem ove redove (artiljerijska kasarna iz koje kreću je 3-4 kuće od 
mene, "trg" Vojvode Šupljikca je prva sledeća ulica).

* * *

Neobično je bilo čitati roman koji se odigrava u Novom Sadu. Tišma me je prilično dezorijentisao - nazivi ulica često 
nisu oni na koje sam navikao, orijentiri su mi nepoznati (na primer kafana Borac, bioskop Avala, Interkontinental, 
itd). Uspeo sam da nađem plan grada iz 30-ih godina, i na njemu se zaista nalaze mnoge važnije ulice koje Tišma 
pominje (većinom se i danas tako zovu - Karađorđeva, Dositejeva, Jevrejska...), ali mnogih manjih ulica nema na mapi. 
Ok, razumem, umetnička sloboda, možda potreba za diskrecijom ili blagim otklonom od stvarnosti. Međutim, Tišma govori o 
strašnim stvarima koje su se desile tonom očevidca, a malo mi stvara nelagodnost to što ne znam gde je tu granica 
između činjenice i umetničke slobode. Možda je u pitanju pijetet prema žrtvama, izbegavanje da se direktno "čeprka" i 
da se romansira nečija nesreća.