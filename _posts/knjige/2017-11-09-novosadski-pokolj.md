---
slug:              "novosadski-pokolj"
layout:            knjiga
title:             "Novosadski pokolj"
authors:           "Erih Koš"
goodreads_id:      "33956263"
img:               "https://images.gr-assets.com/books/1484942509l/33956263.jpg"
excerpt:           ""
categories:        ['knjige']
animation:
  url: /assets/img/book.gif
  width: 300
  height: 244
tags:
  - aaa-Erih-Koš
  - bbb-NOB-proza
  - bbb-racija-1942
  - bbb-Vojvodina
  
---

U Novom Sadu se u januaru 1942. desilo nešto jezivo, pokolj je odgovarajuća reč. Zvanično, "racija" je trebalo da bude 
akcija pretresanja stanova u potrazi za malobrojnim ilegalcima (sumnjivim ljudima koji nemaju odgovarajuće dokumente) - 
partizanima šajkškog odreda. Mađarskoj vladi bilo je potrebno da prikaže svojim nemačkim saveznicima da moraju da budu 
angažovani na svojoj južnoj granici pa da zbog toga nisu u mogućnosti odlučnije da podrže rat na istoku. Novi Sad i 
Šajkaška su bili relativno mirni od početka okupacije i broj ilegalaca (i oružanih incidenata) je bio mali, pa su 
mađarski vojnici i žandari krenuli u sistematsko uništavanje civilnog stanovništva da bi proizveli dovoljno veliki obim 
i dojam.

Erih Koš se prihvatio nezahvalnog zadatka da ove događaje opiše velikim delom iz ugla počinitelja. Kako to uraditi? 
Kako se staviti u misli tih ljudi, kako ispuniti detalje, ispričati šta su govorili i radili? Nemam odgovore na ova 
pitanja, a Košov odgovor je bio da ih prikaže vrlo jednodimenzionalno, iskarikirano, često u naglašenom kontrastu sa 
žrtvama.

Koš nije bio Novosađanin, niti je živeo u Novom Sadu, i to se oseti po sitnim greškama u orijentaciji a još više u 
odsustvu grada i njegovog duha (naravno da nije mogao da piše sa poznavanjem o gradu koji ne poznaje). Pretpostavljam 
da je uzeo izveštaje o Raciji, biografije počinilaca i žrtava, i nekako ih sve povezao i romansirao na sličan način 
kako je to radio za druge događaje tokom rata u Jugoslaviji (imam utisak da je napravio karijeru od toga).

Upadati u kuće ljudi, isterivati ih poluobučene na ulicu u sneg, muškarce, žene, decu, starce, streljati ih po ulicama 
ili odvoditi ih na Dunav i tamo ih ubijati i bacati pod led, sve je to već i samo po sebi jezivo. Ali Koš tome pridodaje 
dodatnu dimenziju sadizma - vojnici čupaju zube lekaru ili teraju oskudno obučene ljude da trče po snegu u krug po 
igralištu i na kraju svakog kruga ubijaju najsporije. Ne znam da li je to Košova umetnička sloboda ili se naslanjao na 
neke izvore do kojih ja još nisam došao (bilo istorijske ili litrerarne; na primer Tišma, Novosađanin i očevidac, 
događaje ne opisuje na taj način). Takođe opisuje napore mađarske vojske da iscenira oružani sukob na ulicama Novog 
Sada neposredno pre Racije, kako bi je time opravdali, što mi je takođe novo.

Nakon što je završio jezive opise pokolja, autor je pokušao naglo da završi i sam roman, ali sa trunkom optimizma. 
Smrću je kaznio generalštapskog oficira Litomerickog, čoveka koji od trenutka kada je uveden kao lik zagovara genocid 
i etničko čišćenje i generalno ima odlike psihopate. Nisam uspeo da utvrdim da li je istorijska ličnost ili ne. Autor 
ga nekako veštački dovodi u okolnosti u kojima gine. Nakon smrti Litomerickog, poslednjih par strana opisuju izvlačenje 
iz grada seljaka na volovskoj zaprezi i čoveka (jedna od preživelih žrtava) skrivenog u kukuruzovini. Uspevaju da prođu 
stražu, i idu ka "našima" u Fruškoj gori. Meni ovaj kraj nije pružio nikakvu satisfakciju i kompenzaciju i mislim da je 
bio nepotreban.