---
slug:              "mi"
title:             "Mi"
authors:           "Yevgeny Zamyatin"
goodreads_id:      "16005755"
img:               "https://images.gr-assets.com/books/1478098221l/16005755.jpg"
excerpt:           "Jedna od prvih uticajnih distopija koja je dala podsticaj Haksliju i Orvelu, ali mislim da su obojica 
                    odradili mnogo bolji posao, stvorivši uverljivije svetove i likove i zanimljiviji zaplet."
tags:
  - aaa-Yevgeny-Zamyatin
  - bbb-sf
  - bbb-utopija-/-distopija
  
---

U daljoj budućnosti, dvestogodišnji rat je razorio čovečanstvo (preživelo je svega 0.2%) i sa njim i stari poredak i 
sistem vrednosti. Iz ruševina je iznikla nova Jedinstvena Država, totalitarni poredak koji je viševekovnu stabilnost 
(radnja romana se odvija stotinama godina nakon dvestogodišnjeg rata, otprilike u 30. veku) našao u kontroli pojedinca 
i ukidanju individualnosti. Ljudi nemaju imena, već brojeve, decu odgaja država, brojevi žive sami, pojedinačno, u 
jednobraznim stanovima sa staklenim, prozirnim zidovima. U toku dana imaju samo 2 sata slobodnog vremena - ceo dan je 
precizno raspoređen Tejlorovim tablicama po sistemu za povećanje produktivnosti. Svaki broj ima pravo na svaki drugi 
broj, i može da se "upiše", tj. registruje za seksualne aktivnosti u toku slobodnog sata, i tada imaju pravo da zavesama 
zaklone zidove u stanu. Za nepoštovanje pravila postoji samo jedna kazna - smrtna.

Kolotečinu poretka uzdrmava pokret Mefija, čiji član, žena I-330 manipulacijama nad D-503 uspeva da dobije pristup 
svemirskom brodu čijom gradnjom on upravlja. D-503 je suočen sa brojnim novim situacijama na koje ne zna kako da reaguje 
i kako da ih obradi - flertovanje, zadivljenost, zapanjenost, ljubomora, zaljubljenost, mržnja, sumnja i počinje da 
sanja (što se smatra mentalnom bolešću). Do kraja romana Mefiji su započeli prevrat čiji uspeh je izgledan.

Roman je napisan u obliku dnevničkih zapisa u kojima se protagonist, uvaženi matematičar D-503 ispoveda, nagnan na to 
neočekivanim događajima. Svet koji vidimo i upoznajemo kroz njegove oči je sterilan i bezličan, pojednostavljen i sveden 
na pravila i matematičke analogije. Od malih nogu uslovljen i sputan, bez odgovarajućih (kognitivnih) alata, u društvu 
koje potiskuje individualnost on je još manje kadar da je pojmi. Ljudi umesto imena imaju brojeve, i bez povremenih 
podsećanja da imaju ruke, noge, ljudske obrise, skroz bih mogao i da ih zamislim kao brojeve, cifre koje šetaju okolo, 
jer protagonist najdalje što može da ode u njihovoj karakterizaciji jeste da kaže da su oni (ili njihovi postupci) 
ružičasti ili obli (za nešto što je strastveno, iracionalno) ili oštri ili modri (preteće, hladno).

***

Ideja je zanimljiva, ali prilično manjkava. Jedini nivo na kom roman može da funkcioniše za mene, jeste da prihvatim 
pripovedača kao nepouzdanog ili gotovo autističnog, nesposobnog da vidi i razume svet oko sebe i da to jasno prenese na 
papir. Jer inače je opisani svet vrlo neuverljiv, likovi su neuverljivi, radnja i događaji... Nisu prikazani mehanizmi 
kojima se održava ta vekovna stabilnost a i ponašanje ljudi (brojeva) je nekako nesvojstveno ljudskoj prirodi - kao da 
su svi bili lobotomisani i pre lobotomije (velika operacija).

U Brave New World ljudi se kontrolišu hedonizmom, rangirani su i sortirani po mentalnim kapacitetima i svaki je spram 
svog kapaciteta zasićen čulnošću i trivijalnošću i stoga ni ne pomišlja na promenu ili alternativu. U 1984-oj ljudi se 
drže pod kontrolom strahom i brutalnom represijom. Koji mehanizam je "zamrzao" Zamjatinov svet, ukrotio ljude i zakočio 
promene?

Logično bi mi bilo da takvo totalitarno, konzervativno društvo bude u potpunosti okrenuto ka unutra, ne vidim ni jedan 
motiv zašto bi pravili svemirski brod, osim da daju razlog protagonisti da piše dnevnik i da se obraća stanovnicim 
Venere/Marsa/Saturna koje zamišlja kao stanovnike Zemlje XX veka.

Gledati očima izbezumljenog matematičara u početku je bilo zanimljivo, ali brzo je "zastarelo", pogotovo u drugoj 
polovini knjige koja se pretvorila u jedno dugo bunilo (kao da je svoje konspekte zapisivao nadrogiran ili sa strašnom 
migrenom koja mu ne da da "uhvati" misao i završi rečenicu).

Nije samo lik D-503 nesimpatičan. Praktično nema ni jedan lik do kog mi je bilo stalo, u kog sam se investirao.

Zamjatin se kroz D-503 često u romanu obraća direktno ljudima iz 20-og veka, što mi je glupo i neopravdano i remeti 
uživljavanje u taj svet. Prilično veštački i nevešt način da se napravi kontrast.

Kraj nije doneo neko naročito razrešenje ili pouku. D-503 je dobio spas od dilema koje su ga mučile (lobotomija - sad 
fino može da čačka nos i hrani golubove u parku), za njega je to u suštini srećan kraj. Jedinstvena Država koja na 
raspolaganju ima sve moguće resurse nije bila u stanju da se zaštiti od nesposobnih ustanika. Nesposobni ustanici su 
podigli ustanak bez konkretnog plana i valjda čekaju da se država sama uruši od šoko... Veliki deo stanovništva je 
lobotomisan. Dlakavi ljudi-majmuni iz komšiluka prelaze preko ruševina Zelenog zida...

Nisu mi promakle paralele sa biblijom i počecima Sovjetskog saveza, ali to mi nije dovoljno da bi roman bio interesantan.

MI je jedna od prvih uticajnih distopija i dala je podsticaj Haksliju i Orvelu, ali mislim da su obojica odradili mnogo 
mnogo bolji posao, stvorivši uverljivije svetove i likove i zanimljiviji zaplet.

***

Izdanje koje sam čitao (izdavač: Libretto) je vrlo slabog kvaliteta, sa slovnim greškama u svakom drugom pasusu. Ne mogu 
da tvrdim, ali deluje da je tekst digitalizova (skeniran i softverski ponovo pretvoren u tekst (OCR)), da nije prošao detaljniju korekturu.