---
slug:              "borba-za-oslobodjenje-jugoslavije-1941-1945"
layout:            knjiga
title:             "Borba za oslobođenje Jugoslavije 1941-1945 I"
authors:           "Josip Broz Tito"
goodreads_id:      "35448795"
img:               "https://images.gr-assets.com/books/1497653234l/35448795.jpg"
excerpt:           ""
categories:        ['knjige']
animation:
  url: /assets/img/book.gif
  width: 300
  height: 244
tags:
  - aaa-Josip-Broz-Tito
  - bbb-Tito
  - bbb-NOB  
---

Interesantno je pročitati ove dokumente koji su pisani/objavljeni/izgovoreni tokom rata, a prikupljeni i objavljeni u 
ovoj knjizi neposredno nakon rata (1947. godine). U to vreme stvaranje mitske, polu-božanske ličnosti od Tita je već u 
punom jeku kao i peglanje, ulepšavanje i prenaglašavanje njegovog udela i uloge u NOB u odnosu na druge (koji se 
praktično ni ne pominju). Svrha knjige bila je dalje hranjenje i propagiranje takvog odnosa prema velikom vođi. Primerak 
koji imam pred sobom koristio je deda moje supruge kao udžbenik u oficirskoj školi neposredno posle rata (zabavno je 
videti koje je delove ispodvlačio :-) ).

Što se tiče istinosti i objektivnosti tekstova, tako nešto nije ni realno očekivati pošto su oni nastali dok je borba 
još bila u punom jeku i namenjeni su bili borcima za podizanje morala. Ali, iz nekih od tekstova mi deluje da nisu 
autentični, tj. da nisu doslovno preneti u obliku u kom su nastali, već su pre objavljivanja dorađeni/prerađeni (mada 
moguće je da grešim).

Jezik je na nekim mestima vrlo slikovit a jezičke konstrukcije zabavne. U XXI veku sličan format (ali znatno vulgarniji) 
koriste samo čelnici i predstavnici Radikalne, Napredne i sličnih stranaka u Srbiji.

<blockquote>
Dvadeset i devetog avgusta, nakon dugih i teških porođajnih bolova, general fon Dankelman, vrhovni zapovjednik njemačkih 
razbojničkih bandi u Srbiji, rodio je jedno malo šugavo nedonošče, kome je - po Hitlerovoj želji - dao ime: vlada. Kada 
je ovo nedonošče ugledalo svijet božji, potresla se zemlja. Ne, bez šale, 29. avgusta, u 6 sati i 41 minutu, potresla se 
zemlja, i kada su preplašeni Beograđani izletjeli napolje, vidjeli su da je narodna poslovica: "Tresla se gora, rodio se 
miš" - potvrđena stvarnom činjenicom. Priča se da je najnovije čedo ludoga Hitlera u dlaku slično Kvinslingu, Hitlerovom 
prvorođenčetu u Norveškoj. Majka fon Denkelman ostala je u životu, ali biće nesrećna zbog toga što će morati da stalno 
hrani svoje čedo vještački, da bi ostalo u životu.
</blockquote>

Uvodni pasus teksta "Još jedna izdajnička marionetska vlada" koji je štampan u četvrtom broju "Biltena" Glavnog štaba 
NOPOJ, od 4. septembra 1941. U njemu se aludira na formiranje Nedićeve vlade u okupiranoj Srbiji, koje se poklopilo sa 
zemljotresom dan kasnije.