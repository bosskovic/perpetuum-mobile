---
slug:        "donji-kolasin"
title:       "Donji Kolašin"
description: "Kroz postojbinu Boškovića"
excerpt:     "Vožnja kroz postojbinu Boškovića, ovaj put i kroz neke delove koje pre dve godine nisam obišao. Uspon na Zabojsko jezero i vožnja u 'paru'."
categories:  ['2009-durmitor-biciklom']
image: "/2009-durmitor-biciklom/donji-kolasin/img/001.jpg"
photos:
  -
    key: 001.jpg
    title: Na Tomaševskoj gradini postoji nešto što bi moglo biti ostatak utvrđenja, ali u literaturi nisam ništa našao a ni mešta nisu znali ništa da mi kažu
  -
    key: 003.jpg
    title: Rajko Belezun (ako sam dobro upamtio) mi je sa ovog lepog mesta pokazao kako se koji vrh zove
  -
    key: 005.jpg
    title: Boškovići
  -
    key: 006.jpg
    title: Boškovići
  -
    key: 007.jpg
    title: Rosa Bošković, baka koju sam sreo na Potrčkoj gradini
  -
    key: 008.jpg
    title: "'Sudar' masiva Bjelasice i Sinjevine, pogled iz Oboda"
  -
    key: 009.jpg
    title: Veliki vodopad (ili vododerina) iznad manastira Dobrilovina 
    
tags:
  - vraneš
  - zabojsko jezero
    
---

Iskustvo sa Brzim prugama Srbije bilo je slično kao pre dve godine, osim što su sada malo nabili cene karata. Ponovo sam 
se smestio na gornji ležaju u spavaćem kupeu a rasklopljen bicikl i stvari delom stavio na policu delom na ležaj. Bilo 
je dovoljno mesta da se opružim i spavam veći deo puta do Bijelog Polja. Sa kondukterima nisam imao problema. 
Zahvaljujući kašnjenju voza na stanicu sam stigao nakon što je svanulo, pa nisam morao tamo dugo da otpadam.

{% include layout/content/img_horizontal.html file_name="001.jpg" %}
Ponovo sam se potrudio da u svoj plan obilaska Crne Gore uklopim makar i kratku posetu braći i stričevima koje imam u 
Vranešu kod Bijelog Polja, što je diktiralo moju polaznu tačku. Ali umesto da se kao prošli put držim glavnih asfaltnih 
puteva, sada, u roku od pola sata od kako sam izašao iz voza, sklopio bicikl i napakovao opremu, napustio sam dolinu 
Lima i uz rečicu Lješnicu krenuo prema brdima. Kod mesta koje se zove Đapanov grob je i asfalt ostao za mnom, a 
predamnom je bio prvi veliki uspon. Pre polaska sam na karti video da u okolini Tomaševa ima nekoliko vrhova sa imenom 
Grad, Gradina, Gradac... i rešio sam da probam da obiđem bar neke od njih. Jedan se nalazi na samo nekoliko kilometara 
od Selakovića, iznad sela Pape, i uspeo sam da trasiram moj planirani put tako da pređe preko same Gradine. Dok sam 
išao uzbrdo strmim makadamom, smenjivale su se guste listopadne šume i livade sa seoskim imanjima i voćnjacima. Podloga 
je još ponegde bila vlažna i vreme je mirisalo na kišu.

{% include layout/content/img_horizontal.html file_name="003.jpg" %}
Prošao sam ispod vrha Tepe Smolovića (meštani sa kojima sam pričao ne znaju ni šta su Tepe ni ko su Smolovići) i ubrzo stigao do Gradine. U 
pitanju je mala kamena glavica obrasla listopadnom šumom i pokrivena mahovinom. Kameni blokovi stvarno deluju kao da bi 
mogli biti temelji nekog zida ili građevine, ali ne bih mogao ništa više da zaključim na osnovu toga što sam video. U 
literaturi nisam našao nikakav pomen a lokalci pojma nemaju... Mesto mi je bilo više zanimljivo zbog divljih 
jagoda i neobičnih gljiva nego gradine.

{% include layout/content/img_horizontal.html file_name="005.jpg" %}
Nastavio sam putem pored Skočigorine i Grnčarevske kose i na Poljanama naišao na Rajka Belezuna (ako sam dobro upamtio 
prezime), autoriteta za lokalnu istoriju i geografiju. Pošto se odatle pruža lep pogled na okolinu, mogao je tačno 
prstom da mi pokaže šta je šta... Ubrzo sam stigao do mojih rođaka, i to iz pravca brda, odakle me nisu očekivali :-). 
Tokom kratke posete između pljuskova kiše sam se gostio i družio sa njima sve po protokolu i jedva nekako uspeo da se 
opravdam da imam prilično tesan raspored i da moram da krenem dalje. Uprkos tome sam se zadržao duplo duže nego što sam 
planirao, tako da sam morao malo da 'pritegnem' na putu dalje.

{% include layout/content/img_horizontal.html file_name="007.jpg" %}
Krenuo sam prema Mojkovcu i kanjonu Tare, mom narednom odredištu i mestu gde sam planirao da prenoćim. Ali umesto 
glavnim putevima, ponovo sam rešio da idem preko brda, i već kod mesta na kojem se Potrčka rijeka uliva u Ljuboviđu 
napustio sam dolinu i krenuo uzbrdo prema selu Potrk. Iznad sela se nalazi vrh Grad na kojem nema ništa osim živahne 
bakice, Rose Radević, sa štrikerajom u rukama i kozama oko sebe. Baš fino se ispričasmo. Dok sam vozio kroz selo Obod i 
prilazio maloj planini Cer, u daljini se ukazao masiv Bjelasice, delom u oblacima, i masiv Sinjajevine kako mu se 
pridružuje. Ovaj kraj bio mi je zanimljiv iz još jednog razloga, tu u Obod pod Cerom se pre više od 400 godina doselio 
moj predak Boško. Odatle su se njegovi potomci proširili po celom kraju. I dan danas tu ima mnogo Boškovića, doduše 
niko od njih mi nije bliži rod. Fina dopuna mog puta pre dve godine kada sam obišao skoro sve ostale lokacije vezane za 
porodična predanja.

Spustio sam se kroz Lepenac do magistrale, magistralom sjurio u Mojkovac i praktično progutao tih 30ak kilometara kroz 
kanjon Tare do manastira Dobrilovina. Kada sam stigao u Dobrilovinu, sunce je već odavno zašlo negde daleko iza strmih 
zidova kanjona, ali računao sam da imam još oko sat vremena dnevnog svetla. Mogao sam da se spustim do Tare, do mesta 
gde sam noćio pre dve godine, ali nisam želeo da ostavljam težak uspon na Sinjevinu (oko 700m visinske razlike dužine 
nešto manje od 10km) za početak narednog dana, a i želeo sam da se probudim pored Zabojskog jezera.

{% include layout/content/img_horizontal.html file_name="009.jpg" %}
Negde na prvoj trećini makadama koji vodi na Sinjevinu, pre nego što je počeo pravi uspon i pre nego što je pao potpun 
mrak, iznenadio me je ogroman vodopad! Voda se niz njega stropoštava uz veliku buku sa strme litice visoke sigurno 
stotinak i više metara. Čudi me da nisam ranije čuo za taj vodopad, tim pre što to nije na nekom jako zavučenom, 
nepristupačnom mestu. Moguće je da je u pitanju sezonski potok koji živne samo tokom vlažnih, kišnih perioda kao što je 
ovaj sada.

Padao je mrak, padao mi je šećer, počela je da pada i kiša a uspon je postajao sve strmiji, pa sam morao hitno da 
uradim nešto pametno - predao sam volan *Budali*, mom alter-ego saputniku. I njemu stvarno ništa živo ne smeta, prebacio 
u prvu i polako se isklackao do gore. Tu kada je put postao blaži a nebo se razvedrilo, brzo sam ga vratio u bocu. 
Rizična je to rabota, ako ostane previše napolju možda više neće hteti da se vrati...

Preostalih nekoliko kilometara puta uronjenog u crnogoricu, osvetljenog mesečinom i brojnim svicima nije bilo problem. 
Već je bilo skoro 11 sati kada sam stigao. Namučih se da nađem prilaz do jezera, i zapravo nisam ga ni našao; na kraju 
sam direktno preneo bicikl niz kamenitu strminu uronjenu u gustu šumu do livadice na obali jezera. U blizini žubori 
potok a malo iznad njega je izvor, idealno! Na brzinu sam raspakovao stvari i postavio logor, a oko mene nestvaran 
prizor: kao katran crna površina jezera, tamnija od tmine, u njoj se ogleda skoro savršeno pun mesec, vazduh pun 
svitaca koji se pale i gase. Ledenu vodu remetili su samo moji nespretni koraci po klizavom dnu dok su se jezerom 
razlegali krici užasa...

<span class="caption text-muted pull-right">Integralni tekst napisan u proleće 2010.</span>