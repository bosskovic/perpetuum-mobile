---
slug:        "planinarenje-sa-bebom"
title:       "Planinarenje i šatorovanje sa bebom"
description: "Ranac koji brblja, guguče i ima neke posebne potrebe, ali ako se one ispune, srećan je da deli sa mamom i tatom
              ljubav prema prirodi i planinama."
excerpt:     "priručnik za ljubitelje ekstremnog roditeljstva"
categories:  ['2015-vuk-gorski-i-morski']
image: "/2015-vuk-gorski-i-morski/planinarenje-sa-bebom/img/20150802-10.jpg"
photos:
  -
    key: 20150731-01.jpg
    title: "Često jedini način da ga obuzdamo je bilo da ga vežemo"
  -
    key: 20150731-02.jpg
    title: "Ali ne voli baš da bude vezan"
  -
    key: 20150731-19.jpg
    title: "Jedna produžena sa mlekom, sa pogledom na Karanfile"
  -
    key: 20150731-23.jpg
    title: "Kada moraš, onda moraš..."
  -
    key: 20150731-26.jpg
    title: "Plastificirano ćebe smo svuda nosili sa sobom, i moglo je da posluži na razne načine"
  -
    key: 20150801-05.jpg
    title: "Spava a planinari"
  -
    key: 20150801-12.jpg
    title: "Veseli ranac"
videos: ["_6R3_oEIABw"]
tags:
  - uputstva
  
---

{% include layout/content/img_horizontal.html file_name="20150804-01.jpg" %}
Kod planinarenja sa malim detetom postoji nekoliko krupnih razlika u poređenju sa "običnim" planinarenjem.
Po ukupnoj masi "prtljaga", najsličnije je trekingu. Ali "prtljag" se ne da lepo presložiti i podeliti, nije moguće
centar mase (i ravnoteže) približiti donjem delu leđa, čak šta više, tovar često voli da se ispruži, zavali, ili kada
zaspi, skroz se opusti, iskrivi i "iscuri" na jednu stranu, obično na najnapornijim usponima kada je to najmanje zgodno.
Raspevan je i brbljiv, povremeno te šutne nogicom u leđa ili ti čupka kosu ako uspe da dohvati. A kad konačno sav zajapuren stigneš
na odredište, ili bar u neki zgodan hlad, ne možeš samo da skineš i tresneš dole taj dragoceni tovar, kao da su unutra samo
vreća, šator, majce i gaće, sudovi i druga oprema, već moraš polako da ga spustiš, zabavljaš i opslužuješ.

{% include layout/content/youtube.html id="_6R3_oEIABw" %}

{% include layout/content/img_horizontal.html file_name="20150731-19.jpg" %}
Pored bezbednog i udobnog prevoza u rancu, osnovne potrebe bebe u planini su: hrana, spavanje, zaštita od sunca,
insekata, vetra, kiše i prevencija i zaštita od dosade. Hranu smo dosta jednostavno rešili; sa 16 punih meseci Vuk
je već uveliko jeo čvrstu hranu, ali je i dalje sisao par puta dnevno. Obično bi mu dali da doručkuje nešto
"konkretno" pre polaska, za prvi obrok bi poneli čokolino ili kašu od gnječenog voća i keksa, pa bi to
kombinovao sa sisanjem. Za ovako malo dete, od maminog mleka nema bolje i zgodnije hrane u planini - uvek higijenski
ispravno i sveže, potaman podgrejano, u dovoljnoj količini a u ambalaži koja te mazi i češka. Takođe, od sise nema
bolje utehe kad padne i udari se ili se iz bilo kog drugog razloga rastuži.

{% include layout/content/img_vertical.html file_name="20150801-05.jpg" %}
Ni sa spavanjem nije bilo problema, ranac mu je bio dovoljno udoban i prostran, pa je mogao da se smesti kako želi,
i kada mu dosadi da gleda kuda idemo i prolazimo, mogao je da se opusti i prepusti ljuljuškanju i truckanju i
odrema koliko mu treba. Zato bi on naše dnevne šetnje završavao odmoran i osvežen, spreman za akciju, za razliku
od nas, izmučenih i iscrpljenih.

{% include layout/content/img_full.html file_name="20150801-12.jpg" %}
Ranac koji smo nosili je imao zgodnu nadstrešnicu - zaštitu od sunca, i to smo po potrebi kombinovali sa šeširićem,
kremama, laganim dugim rukavima i nogavicama. Sa insektima nije bilo problema, ali bili smo i na to spremni, sa
raznim sprejevima i kremama.

{% include layout/content/img_horizontal.html file_name="20150731-23.jpg" %}
Mda, zaboravih pelene. Kod kuće smo od početka Vuku stavljali platnene pelene, ali to bi ovde bilo vrlo
nepraktično, pa smo napravili kompromis i poneli jednokratne. Izbegavali smo da iskorišćenu, punu pelenu
ostavljamo u planini, ali jedanput se i to desilo.

{% include layout/content/img_horizontal.html file_name="20150731-01.jpg" %}
I tako, sve u svemu bilo je jednostavnije i izvodljivije nego što smo se nadali, svakako u okviru naših snaga
i mogućnosti. Vuk je bio kooperativan, nije se bunio i protivio da sedi u rancu, rado je posmatrao iz njega, brbljao i
gugutao ili spavao. Uglavnom nije bilo nužno da neko hoda pored njega i zabavlja ga.

### Kampovanje

{% include layout/content/img_horizontal.html file_name="20150805-08.jpg" %}
Samo spavanje u šatoru nije problem, lako je napraviti meku podlogu ispod deteta i pokriti ga u skladu sa vremenskim 
prilikama. Takođe i održavanje higijene i pripremanje hrane u improvizovanim uslovima. Najnezgodnije nam je bilo što je 
svuda u kampu livada u čijoj osnovi je pesak, i koja je oivičena bagremima i 
bodljikavim žbunovima kupine. A tu su i šatori i stvari drugih ljudi. Zato nismo Vuka mogli da pustimo samog ni na 
trenutak, jer on je od kad se rodio čovek od akcije, živahan i uporan, i nema šanse da sedi u mestu.

U toku dana, pre nego što popodne ponovo počne da struji vazduh, u kampu je bilo nepodnošljivo toplo, a u sumrak su se 
spuštali rojevi komaraca. To su bili periodi kada smo se trudili da budemo negde drugo, ali su nam se na Adi Bojani opcije
za to svodile na pravljenje malih krugova po stazicama između bungalova.

Po našem iskustvu, Ada Bojana sa ovako malim (a živahnim) detetom je bila pogrešna procena i promašaj - peščana zabit puna komaraca gde osim 
lepe plaže nema ništa drugo (nedostaje lep park sa prirodnim hladom u koji je moguće skloniti se kada upekne sunce, 
nedostaje normalno šetalište gde je moguće uveče gurati kolica i uspavati dete, a kada plaža dosadi (drugog ili trećeg dana) 
u blizini su samo Ulcinj i Stari Bar koji ispune samo dva dana. Ada ima smisla kada su deca već dovoljno velika da mogu 
sama da se igraju u plićaku i da im znači da na plaži provode po ceo dan i to dan za danom, dakle kada imaju bar tri ili 
četiri godine, i tada možda vredi žrtvovati se i podneti to sve zbog njih. Do tada je nepraktično.

Samo kampovanje je ok i izvodljivo ako je negde usputno.