---
slug:         "bodler"
layout:       razno_post
title:        "Bodler"
excerpt:      "Tekstovi nekoliko pesama."
animation:
  url: /assets/img/animated/razno.gif
  width: 250
  height: 250
categories: ['razno']
---

### Evo uspomene; kao leptirica leprša u svodu...

Evo uspomene; kao leptirica  
Leprša u svodu; žmuriš; Nesvestica  
Dušu snažno ščepa i grubo je gurne  
U zadahe kužne, u ponore tmurne;  

***

### Volim oblake... oblake što prolaze...

\- Koga najviše voliš, zagonetni stranče, reci? Oca, majku, sestru ili brata?  
\- Nemam ni oca, ni majku, ni sestre, ni brata.  
\- Možda svoje prijatelje?  
\- Upotrebili ste reč čije mi je značenje ostalo do dana današnjeg nepoznato.  
\- Svoju otadžbinu?  
\- Ne znam pod kojim se podnebljem nalazi.  
\- Lepotu?  
\- Rado bih je voleo kad bi bila božanska i besmrtna.  
\- Zlato?  
\- Mrzim ga kao što vi mrzite Boga.  
\- Pa šta onda voliš, čudnovati stranče?  
\- Volim oblake... oblake što prolaze... tamo... one čudesne oblake!

***

### De profundis clamavi

Ja preklinjem Tebe, jedinu što volim,  
S dna bezdana ovog gde mi srce čami.  
Pusta je to zemlja sa vidikom golim  
Gde užas i kletva plivaju u tami;  

Šest meseci sunce u visini dremlje,  
Šest drugih meseci noć zemlju pokriva;  
Taj predeo pust je ko polarne zemlje;  
\- Nigde vode, šume, nigde stvora živa!

O, nema na svetu užasa ni jednog  
S okrutnošću većom od tog sunca lednog,  
Od noći što s večnim Haosom se meri;  

Ja zavidim sudbi najbednije zveri  
Koja u snu glupom može da se smota,  
Tako sporo teče povesmo života!  

***

### Srećan je ko lako razume nemi jezik cveća i stvari nemuštih

Iznad niskih dolja, iznad mračnih voda,  
Iznad šuma, gora, oblaka i morâ,  
Preko sunca, sveta i plavih prostora,  
Preko međa zvezda i zvezdanog svoda,  

Duhu moj, ti letiš, lak, nad pejzažima,  
I ko dobar plivač kad se u val vine,  
Od zanosa pijan, ti brazdiš dubine  
Prostora, sa strašću muškom što prožima.  

Poleti daleko iznad kužnog vira,  
Ka visokom, svetlom čistilištu bića,  
I pij poput bistrog i božanskog pića  
Vatru što ispunja vedrinu svemira.  

Posle duge čame, muka i žalosti,  
Što pritišću igom živote nam tašte,  
Srećan je ko može na krilima mašte  
Da se hitro vine u polja svetlosti;  

Onaj kom se miso kao lasta stušti  
K nebesima, jutrom, krilima što šume,  
\- Ko nadleće život i lako razume  
Nemi jezik cveća i stvari nemuštih!

***

### Raniji život

Živeo sam dugo pod prostranim tremom  
Što ga južnih sunaca zaliva obilje  
I čiji stubovi u spokoju nemom  
Bejahu, s večeri, ko bazaltne špilje.  

A more, ljuljajuć nebosklone gorde,  
Mešaše u svome uzvišenom toku  
Muziku što bruji kroz moćne akorde  
Sa rujem zalaska u mojemu oku.  

Tu sam ja živeo u miru naslade,  
Sred azura, mora, sladostrašća, žudi,  
I golih robinja mirišljavih grudi,  

Što mi listom palme vrelo čelo hlade  
I koje se brinu jedino o tome  
Da izuče bolne tajne što me lome.  

  