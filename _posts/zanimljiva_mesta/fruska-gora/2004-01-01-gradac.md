---
slug:        "gradac"
title:       "Gradac"
excerpt:     "izgubljeni grad Fruške gore"
description: "ruševine antičkog utvrđenja na skrovitom vrhu u samom srcu Fruške gore"
category:  fruska-gora
parent_category: zanimljiva_mesta
image: "/fruska-gora/gradac/img/20041106.jpg"
photos:
  -
    key: 20040428-1.jpg
    title: "'Vodopad' na bezimenoj pritoci Potornja (april 2004.)"
  -
    key: 20040428-2.jpg
    title: "'Vodopad' na bezimenoj pritoci Potornja (april 2004.)"
  -
    key: 20041031.jpg
    title: Potraga za vodopadom (oktobar 2004.)
  -
    key: 20041106.jpg
    title: Gradac - detalj zidina (novembar 2004.)
  -
    key: 20041128-1.jpg
    title: Gradac - najveći vidljivi zid (novembar 2004.)
  -
    key: 20041128-2.jpg
    title: Gradac - deo zida proviruje kroz stelju (novembar 2004.)
  -
    key: 20041128-3.jpg
    title: Gradac - rupa u zidu (novembar 2004.)
  -
    key: 20041128-4.jpg
    title: Gradac - još jedan delimično vidljiv zidu (novembar 2004.)
  -
    key: gradac1.jpg
    title: Gradac se nalazi na najmanjem unutrašnjem kraku sporedne grupe grebena koji se odvajaju od Crvenog čota i skoro sa svih strana su opkoljeni potocima
  -
    key: gradac2.jpg
    title: Pogled na Gradac sa jugoistoka; linije koje idu kroz šumu su Partizanski put (levo Letenka, desno Crveni čot) i dalekovod. Gradac je niži od svih okolnih vrhova. 
  -
    key: gradac3.jpg
    title: Gradac je bio vojna postaja na putu Bononija-Sirmijum? 
  -
    key: mapa-1.jpg
    title: "Panonski limes u Sremu, izvor: 'Rad vojvođanskih muzeja', Novi Sad 1976."
  -
    key: fruskogorski-mucenici.jpg
    title: "Fruškogorski mučenici, freska na ulazu u San Silvestro kapelu, bazilike Svetih Četvorice Ovenčanih u Rimu. Izvor: wikipedia"
videos: ["okY4pSGtLaA", "1H-m5QjLlqE"]
show_date: false
tags:
  - gradac
---

Tokom jedne aprilske šetnje 2004. godine, dok smo se polako spuštali na severozapad sa Crvenog čota, u žaru razgovora
greškom smo skrenuli sa obeležene staze. Nismo hteli da se penjemo nazad, a i šta ima veze, 
to je Fruška gore, ne možeš se izgubiti na Fruškoj gori. 

{% include component/img/vertical.html file_name="20040428-1.jpg" %}
Krivudali smo naniže meni nepoznatim puteljcima koji su se sve više tanjili kako su prilazili potoku. Konačno smo
izbili na potok, i to pravo na mali vodopad, zapravo strmu stenu visoku nekoliko metara sa koje se sliva
voda. {% include component/time_machine.html text="Danas (2017. godina) je na Fruškoj gori poznato četrdesetak vodopada (broj zavisi od rastegljivosti definicije vodopada koja se koristi), ali tada je bilo poznato dva-tri (Dumbovački, Lazin vir i možda još neki)." %}  

U narednih pola godine nekoliko puta sam bezuspešno pokušavao ponovo da dođem do tog vodopada. Da ga nismo fotkali, počeo
bih da sumnjam da smo ga uopšte i videli.

{% include component/img/vertical.html file_name="20041031.jpg" %}
Prilikom jedne takva potrage u oktobru 2004., najsistematičnije do tada, spustili smo se u potok Potoranj blizu izvora,
i polako nastupali nizvodno koritom, obilazeći i sve desne pritoke. To je trajalo i trajalo, i konačno je počelo da se 
smrkava a vodopad nismo našli. {% include component/time_machine.html text="Tek naredne godine sam shvatio da smo tada prešli preko vodopada a da to nismo ni primetili, jer ga je bujica skroz zatrpala granjem, lišćem i zemljom." %}
 
Nije zgodno dočekati mrak u koritu potoka, pa smo krenuli da se penjemo uz najbližu strminu, jer na Fruškoj gori staze i 
šumski putevi obično idu grebenima. 

Sivilo se već pretvaralo u mrak kada smo izašli na vrh grebena, i tu nas je osim staze čekalo i jedno iznenađenje.
Čistina na maloj zaravni bila je oivičena sa dva niska zida od grubo tesanog kamena. Sudeći po materijalu i stanju u kom su
se zidovi nalazili (delom zatrpani - delom okrunjeni) u pitanju su bili ostaci građevina starih više vekova. Hm, neki poveći 
srednjevekovni ili stariji objekat na Fruškoj gori za koji ja ne znam?!

{% include component/img/full.html file_name="20041128-1.jpg" %}

### Maštanje i nagađanje

Dugo po povratku (godinama) nisam uspeo u literaturi ili na internetu da nađem bilo kakav podatak o ovom lokalitetu. 
Na vojnoj karti sam ga lako našao - mali greben Gradac. Čim se tako zove, nemoguće da je nepoznat. Pogledao sam malo u
etimološkom rečniku i potvrdio ono što sam već znao: slovenska reč grad, u feudalno vreme u svim slovenskim jezicima 
označavala je utvrđenje (castellum, castrum, arx, Burg), dok je gradac stari oblik deminutiva primenjen na reč grad sa prethodno
navedenim značenjem. <a href="#skok">[1]</a>

{% include component/img/horizontal.html file_name="gradac1.jpg" %}
Hm, vojni objekat na samom kraju malog grebena koji je sa tri strane okružen padinama koje se strmo spuštaju u potok, a 
prilazni put vodi još dublje u planinu. Ako je to bila neka stražara, šta je čuvala ili motrila u najzabitijem delu Fruške gore?! 
Dobar primer stražare koja čuva važan put je <a href="/fruska-gora/vrdnicka-tvrdjava/">Vrdnička tvrđava</a>, koja je 
obezbeđivala južni kraj jednog od glavnih puteva koji su u to vreme prelazili preko Fruška gore. 

{% include component/img/horizontal.html file_name="gradac2.jpg" %}
Ali vrh na kom se nalazi Gradac je niži od svih okolnih vrhova u gusto pošumljenom delu Fruške gore. I u najboljem slučaju,
kad u okolini ne bi bilo nikakvog rastinja, vidljivost ne bi bila veća od 1-2km, tj. do prvog narednog grebena.

E tu se moja mašta upalila. Da nije u pitanju nešto drugo, poslednje utočište pred najezdom neprijatelja? Fruškogorski 
Maču Pikču? Ali ko se skrivao i od koga? Ne nedostaje kandidata - Iliri od Rimljana (Batonski rat), romanizovano stanovništvo
od varvara (Huna, Gota, Gepida, Avara, Slovena)... Da je u pitanju nešto srednjevekovno, ostatak nekog manastira ili samostana,
verovatno bi postojao trag iz poreskih knjiga ili nekih drugih dokumenata.

{% include component/img/horizontal.html file_name="20041128-4.jpg" %}
Zabavno je bilo baviti se ovim nagađanjima, obilaziti ruševine, premeravati i maštati. Od početka mi je bilo jasno da je 
tu neko nešto već "radio" relativno nedavno - na lokalitetu je šuma panjača čiji izdanci ne izgledaju stariji od nekoliko
decenija, i na više mesta postoje dublje rupe pravilnih uglova koje podsećaju na arheološke sonde. Dakle, trebalo je samo
naći da li postoji neki rad objavljen o tom istraživanju. Nekoliko godina kasnije sam naišao
na prvi podatak u literaturi. U pitanju je bilo jedna ili dve škrte i pomalo zbunjujuće rečenice u "Fruškoj gori u antičko doba" 
Dautove-Ruševljan. Ta mi knjiga nije sad pri ruci, pa ću citirati jednako škrt navod sa gotovo identičnim podacima, ali 
iz jednog izvora:

{% capture story %}
<p>Na bregu "Gradac" (na pola puta između Banoštora i Čerevića), prilikom rekognisciranja 1963. godine, konstatovano je
utvrđenje čiji su zidovi građeni od lomljenog kamena i opeke vezanih hidrauličnim malterom. Utvrđenje je uokvireno manjim
šančevima. Sagrađeno je kao vojna postaja na putu Bononija-Sirmijum, najranije u I veku, i sigurno je postojalo u IV veku
kao obezbeđenje pozadine rimske granice. U I veku je u utvrđenju boravila II kohorta Equitata. <a href="#djordjevic">[2]</a></p>
{% endcapture %}
{% include post/side_story.html story=story %}

Nedavno (proleće 2017.) sam našao <a href="#brukner">originalni rad</a> napisan nakon prve "naučne obrade" 
Gradca tokom rekognisciranja terena 1963. godine, i iz kojeg su kasniji autori preuzimali podatke. 
Divan primer prepisivačke škole, gde je očigledna štamparska greška 
bez razmišljanja godinama prenošena iz jednog rada u drugi. U izvornom radu piše <i>"Lokalitet se nalazi 13km južno od Čerevića,
na pola puta između Čerevića i Banoštora"</i>, što je kasnije sažeto na <i>"pola puta između Banoštora i Čerevića"</i>. Niti
nešto što je 13km južno od Čerevića može biti na pola puta do Banoštora (Gradac je blago jugoistočno od Čerevića a Banoštor 
je direktno na zapad), a od Čerevića do Banoštora ni nema 13km. Jasno je da je u pitanju greška, umesto "Banoštor" treba
da stoji "Bešenovo", i sve se slaže.

{% capture story %}
{% include component/img/horizontal.html file_name="gradac3.jpg" %}
<p>Lokalitet se nalazi (...) na potesu "Potoranj" čiji se vrh naziva "Gradac". Ovo uzvišenje u unutrašnjosti Fruške gore i u
blizini fruškogorskog vrha "Crvenog Čota" ograničava sa istoka potes "Drenova", sa severa "Veliki Tancoš" i zapada "Pepeljara".
Okolo  se nalazi duboki surduk "Potoranj". Na bregu "Gradac", podignuto je rimsko utvrđenje. Oblik utvrđenja je podešen
prema platou ovog brega, pravca severozapad-jugoistok zahvatajući površinu od oko 20x80m. Zidovi su dobro očuvani sa visinom
oko 0.5m, debljine oko 1.5m. Pravac, a ponekad i debljinu zidova, je teže odrediti zbog mlade šume. Zidovi su građeni od 
lomljenog kamena (kamen iz sela Bešenova i sa Crvenog čota) i opeke sa vezivnim materijalom od hidrauličnog kreča koji sadrži
tucani kamen, opeku i šljunak. Na površini se nalaze fragmenti opeke...</p>
<p>Utvrđenje je vrlo dobro očuvano, osim na dva-tri mesta gde je neko kopao temelje i oštetio zidove. Očuvan je ceo obimni zid
i pregradni "zaštitni" zidovi prema severozapadu i jugoistoku. Prema severu i Dunavu je strma i okomita strana sa dva manja i 
plitka zemljana šanca, neposredno ispod zidova. Na jugu, prema unutrašnjosti Fruške gore, nalaze se tri zemljana šanca na 
razmacima od 30m sa prolazima širine oko 4m. <a href="#brukner">[3]</a></p>
{% endcapture %}
{% include post/side_story.html story=story title="Lokacija i opis lokaliteta" %}

<br>

{% include component/youtube/video.html id="okY4pSGtLaA" %}

Gradac je bio poznat i naučnicima iz prve polovina XX veka, i uglavnom je povezivan sa Dioklecijanovim hramom koji se pominje
u "Passio sanctorum IV Coronatorum" (legenda o fruškogorskim mučenicima), međutim N. Vulić je (1934. godine) smatrao da to
nije opravdano, pre svega zbog lokacije, nedovoljno jasnih odrednica u legendi i grubog načina gradnje koji je prikladniji
vojnom objektu nego hramu. Njegova pretpostavka je bila da je u pitanju kasnija, srednjevekovna ili novovekovna tvrđava. <a href="#vulic">[4]</a>

Današnji put Bononia-Sirmium (tj. Banoštor-Sremska Mitrovica) ide od obale Dunava zapadno od Banoštora, preko Koruške, 
Sviloša i Ležimira, i prati trasu antičkog puta, i na vrhovima oko njega postoje tragovi antičkih utvrđenja i naselja (u 
Svilošu, Sviloška gradina, Ležimirska gradina, itd...) 

<a href="/fruska-gora/gradac/1763-1787.jpg" target="_blank">
<img title="Josephinische Landesaufnahme (1763-1787)" src="/fruska-gora/gradac/1763-1787_thumb.jpg" class="pull-right horizontal pic" />
</a>
Najstarija meni dostupna detaljna topografska karta Fruške gore je vojna karta Austrijske carevine izrađena 1763-1787. 
U pitanju je solidna karta na kojoj je moguće prepoznati mnoge toponime, ali nije baš najpreciznija. Ako se pogledaju potoci
severno i severozapadno od Crvenog čota, vidi se da su crtani "otprilike" i da su neki čak pogrešno imenovani (na primer
onaj koji je ucrtan kao "Dobra voda" je zapravo Tancoš, a onaj što je ucrtan kao "Katanske livade" je Dobri potok) ili su
im slivovi pogrešno spojeni. Ali to nije ono što je najinteresantnije na ovoj karti, već činjenica da je mreža puteva u tom
kraju bila prilično gusta. Zbog nepreciznosti karte nije moguće odrediti tačnu lokaciju Gradca, ali vidi se da su u 
neposrednoj blizini prolazila dva puta. <a href="#1763-1787">[5]</a>

<a href="/fruska-gora/gradac/1806-1869.jpg" target="_blank">
<img title="Franziszeische Landesaufnahme (1806-1869)" src="/fruska-gora/gradac/1806-1869_thumb.jpg" class="pull-right horizontal pic" />
</a>
Na narednoj vojnoj karti Austrijske carevine rađenoj 1806-1869 ne postoji taj problem jer je znatno preciznija, a i sam 
Gradac je jasno ucrtan. Takođe se vidi da u blizini prolazi nekoliko puteva. <a href="#1806-1869">[6]</a>

U nedostatku boljeg, ostaje mi da nagađam da je i u antici pored glavnih trgovačkih puteva preko Fruške gore prolazio i niz
manjih puteva, a da je Gradac bio jedno od niza pozadinskih utvrđenja koje je štitilo tu mrežu puteva. I zaključak O. Bruknera
u radu u Arheološkom pregledu je u tom duhu:

{% capture story %}
{% include component/img/horizontal.html file_name="mapa-1.jpg" %}
<p>Iako je utvrđenje udaljeno oko 13km od obale Dunava ulazi u sistem utvrđenja pozadine dunavske granice Rimskog carstva.
Rimski logor u neposrednoj blizini Banoštora, kod sela Čerevića, koji navodi J. Klemenc mogao bi se locirati na bregu 
"Gradac". Isti pisac pominje iz Čerevića najstariji natpis posade <b>cohors II Alpinorum equitata</b> iz sredine I v.n.e.</p>
<p>Na osnovu ovih podataka i položaja koji je imalo utvrđenje na "Gradcu" može se pretpostaviti da je podignuto kao vojna
postaja na direktnom putu Malata-Bononia - Sirmium najranije u I v.n.e. a svakako je postojalo i u doba kasne antike za 
obezbeđenje pozadine odbranbene rimske granice na Dunavu. <a href="#brukner">[3]</a></p>
{% endcapture %}
{% include post/side_story.html story=story %}

<br>
<hr>
<br>

### Fruškogorski mučenici

{% include component/img/vertical.html file_name="fruskogorski-mucenici.jpg" %}
Interesantno je da je za Frušku goru i njenu okolinu vezana jedna ranohrišćanska legenda o fruškogorskim kamenorescima 
stradalim za veru. Ukratko, na prelazu trećeg na četvrti vek nove ere, četiri kamenoresca iz Sirmiuma (Klaudije, Kastorije, 
Simpronian i Nikostrat) koji su radili na kemenim rezbarijama, dobili su zadatak od cara Dioklecijana da naprave kip boga
sunca na kolima sa četiri konja i da sve bude izrađeno od jednog monolita. Kamenoresci su našli odgovarajući kameni blok,
i izradili traženu skulpturu. Dioklecijan je bio vrlo zadovoljan i bogato ih je nagradio. Zatim je naložio da se na mestu
kamenoloma, na Debelom bregu (Mons Pinguis) koji se nalazio uz sam put koji je vezivao Sirmium sa njegovom dunavskom lukom
(Bononia), izrgradi hram, i kamenoresci su dobili zadatak da izrade kamene stubove i kapitele za hram, školjke za 
česmu i bazen za vodu sa mnogim umetničkim statuama i najzad figuru boginje pobede Viktorije, boga ljubavi Amora i boga 
zdravlja Eskulapa. Kamenoresci, koji su potajno bili hrišćani, su sve uradili osim kipa boga Eskulapa. Dioklecijan je bio
zadovoljan urađenim, i ponovo je tražio da mu se uradi kip koji je nedostajao. Posle nekoliko zahteva i odbijanja, kamenoresci
su kažnjeni i ubijeni. Po kalendaru mučenika iz 354. godine, njihovo stradanje desilo se 8.novembra 305. godine. <a href="#fruskogorskimucenici">[7]</a>
Detaljniji slobodni prevod moguće je naći <a href="https://sr.wikisource.org/sr-el/%D0%A4%D1%80%D1%83%D1%88%D0%BA%D0%BE%D0%B3%D0%BE%D1%80%D1%81%D0%BA%D0%B8_%D0%BC%D1%83%D1%87%D0%B5%D0%BD%D0%B8%D1%86%D0%B8" target="_blank">ovde</a>.

Neki detalji iz naracije ove legende nisu baš najprecizniji, godine, ličnosti i okolnosti se ne slažu baš najbolje, ali je
utvrđeno da ovo jeste jedna od najranije zapisanih legendi, i analiza jezika to potvrđuje. Stoga se može zaključiti da ju je
pisao neki poznavalac lokalne geografije, pa iako mu možda istorijska preciznost nije bila u centru pažnje. <a href="#vulic">[4]</a>

Zanimljiv je način na koji su dva toponima pomenuta u tekstu, mons pinguis (debelo brdo) i mons igneus (ognjeno brdo), 
dovođena u vezu sa lokalitetima na Fruškoj gori, kao i lociranje nekih od mesta pomenutih u tekstu. Debelo brdo je, tvrde, 
zapravo "plodno" brdo, tj "Mons Alma", rimski naziv za Frušku goru. Za ognjeno brdo nude se Crveni čot, zbog crvene boje
tamošnjeg kamena, kao i brdo Kipovna, na kojem je kamen takođe crven. 

Brdo kipovna se nalazi severno od napuštenog kamenoloma "Stari majdan", i navodi se teza da je možda na tom mestu bio antički
kamenolom u kom su ostali razbacani kipovi ili delovi kipova, po kojima je brdo kasnije dobilo ime. Nedaleko od Kipovne, 
nekoliko kilometara na istok, nalazi se "Gradac" ("Pustinkova Glava") čije su ruševine dovođene u vezu sa Dioklecijanovim 
hramom. Neki tvrde da je zemlja na Gradcu masna, tj. plodna, i da je upravo Gradac mons pinguis.

Ne slažu se svi sa ovim nagađanjima, i jedan od onih koji prilično ubedljivo opovrgava ta nagađanja je Vulić. <a href="#vulic">[4]</a>
Kakogod bilo, zabavno je razmišljati o tome, i o našoj maloj Fruškoj gori u velikom istorijskom kontekstu.

<br>

### Izvori

<div class="text-muted">
{% include component/id.html id="skok" %}
[1] Skok, Petar. <i>Etimologijski rječnik hrvatskoga ili srpskoga jezika: knjiga prva</i>, Jugoslavenska akademija znanosti i umjetnosti, Zagreb, 1971. strana 321
<br>
{% include component/id.html id="djordjevic" %}
[2] Đorđević, Maja. <i>Arheoloških nalazišta rimskog perioda u Vojvodini</i>, Republički zavod za zaštitu spomenika kulture, Beograd, 2007. strana 66
<br>
{% include component/id.html id="brukner" %}
[3] Brukner, O. <i>Gradac, Čerević - antičko utvrđenje</i>, Arheološki pregled V, Arheološko društvo Jugoslavije, Beograd, 1963. strana 109-111
<br>
{% include component/id.html id="vulic" %}
[4] Vulić, Nikola. <i>Passio sanctorum IV Coronatorum</i>, GSKA CLX, 82, 1934. strana 1-22. <a href="https://sr.wikisource.org/sr-el/%D0%A4%D1%80%D1%83%D1%88%D0%BA%D0%BE%D0%B3%D0%BE%D1%80%D1%81%D0%BA%D0%B8_%D0%BC%D1%83%D1%87%D0%B5%D0%BD%D0%B8%D1%86%D0%B8" target="_blank">wikisource</a>
<br>
{% include component/id.html id="1763-1787" %}
[5] Josephinische Landesaufnahme (1763-1787). <a href="http://mapire.eu/en/map/firstsurvey/?bbox=2190042.681884129%2C5643295.63649475%2C2196410.8418031377%2C5646138.1384841055" target="_blank">mapire.eu</a>
<br>
{% include component/id.html id="1806-1869" %}
[6] Franziszeische Landesaufnahme (1806-1869). <a href="http://mapire.eu/en/map/secondsurvey/?bbox=2189426.40834358%2C5643118.8758668415%2C2195794.5682625887%2C5645961.377856197" target="_blank">mapire.eu</a>
<br>
{% include component/id.html id="fruskogorskimucenici" %}
[7] Fruškogorski mučenici, <a href="https://sr.wikipedia.org/sr-el/%D0%A7%D0%B5%D1%82%D0%B2%D0%BE%D1%80%D0%B8%D1%86%D0%B0_%D0%BE%D0%B2%D0%B5%D0%BD%D1%87%D0%B0%D0%BD%D0%B8%D1%85_%D0%BC%D1%83%D1%87%D0%B5%D0%BD%D0%B8%D0%BA%D0%B0" target="_blank">sr.wikipedia.org</a>
<br>
{% include component/id.html id="digitalna-mapa-rimskog-carstva" %}
[8] Digitalna mapa Rimskog carstva: <a href="http://pelagios.org/maps/greco-roman/" target="_blank">pelagios</a>
</div>
