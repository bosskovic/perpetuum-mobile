---
slug:        "rumija"
title:       "Rumija"
description: "Rumija je ok, neposredna okolina sa kamenim liticama prošaranim crvenim bukovim krošnjama i obli zeleni brežuljici su još bolji, ali zato pogledi na Skadarsko jezero i jadransku obalu obaraju s' nogu, a ni pogledi na najviše crnogorske planine ne zaostaju. I sve je to bilo samo naše toga dana..."
excerpt:     "sveta trojica i još dvojica"
categories:  ['2017-vuk-gorski-i-morski']
image: "/2017-vuk-gorski-i-morski/rumija/img/20170928-16.jpg"
photos:
  -
    key: 20170928-01.jpg
    title: Uspon na Rumiju; u pozadini se vidi Bar
  -
    key: 20170928-02.jpg
    title: Izlazak na prevoj
  -
    key: 20170928-03.jpg
    title: Završnica ide jezerskom stranom, i nudi fenomenalne poglede
  -
    key: 20170928-04.jpg
    title: Moračnik
  -
    key: 20170928-05.jpg
    title: Prokletije u oblacima (desno) i Komovi (levo)
  -
    key: 20170928-07.jpg
    title: Video je oblak koji liči na slona (gledali smo sinoć Damba)
  -
    key: 20170928-09.jpg
    title: Vrh Rumije i crkva sv. Trojice
  -
    key: 20170928-10.jpg
    title: 360 panorama sa vrha Rumije
  -
    key: 20170928-11.jpg
    title: Vuk na vrhu Rumije
  -
    key: 20170928-12.jpg
    title: 360 panorama sa vrha Rumije
  -
    key: 20170928-13.jpg
    title: Lovćen
  -
    key: 20170928-14.jpg
    title: Veliki oblak negde nad Bokom
  -
    key: 20170928-15.jpg
    title: Vesela dvojica
  -
    key: 20170928-16.jpg
    title: Vesela dvojica
  -
    key: 20170928-17.jpg
    title: Vesela dvojica
  -
    key: 20170928-18.jpg
    title: Vesela dvojica
  -
    key: 20170928-19.jpg
    title: Vesela dvojica
  -
    key: 20170928-20.jpg
    title: Džinovski oblaci nad Komovima i Prokletijama
  -
    key: 20170928-21.jpg
    title: Boka pod oblacima
  -
    key: 20170928-22.jpg
    title: Pogled na istok prilikom silaska
  -
    key: 20170928-24.jpg
    title: ©photo by Vuk
  -
    key: 20170928-25.jpg
    title: Vrh Rumije sa prevoja
  -
    key: 20170928-26.jpg
    title: Makadam usput prolazi kroz neke vrlo lepe predele
  -
    key: 20170928-29.jpg
    title: Makadam usput prolazi kroz neke vrlo lepe predele
  -
    key: 20170928-31.jpg
    title: Bar
videos: ["gulAtQdbD3A"]
tags:
  - rumija
  - skadarsko jezero
  - bar

---

Posle celog dana juče na plaži, morali smo malo da razbijemo monotoniju, a i najavljeno je da će narednih dana
rasti oblačnost, pa bolje ne odlagati. Rumiju odavno planiram i grickam pomalo,
opasao sam je biciklom i prešao preko prevoja koji je deli od Sutormana, i u nekoliko navrata pokušavao da
organizujem uspon na njen vrh. Konačno su se kockice složile...

Dobro smo poranili i brzo bili u Baru. Kolima je moguće prići do neposredne blizine vrha Rumije, i odlično je to
što se velika većina visinske razlike od mora do tačke sa koje kreće uspon savlađuje uzanim asfaltnim putem, koji
tek kada se već izađe na visoravan prelazi u makadam, prvo solidan pa onda nešto lošiji.

Put kojim se ide je vrlo lep, ne zna se šta je lepše, da li kamene litice prošarane crvenim bukovim lišćem,
gusto pošumljeni obli bregovi koji preklapaju jedan drugi ili pogledi na more.

{% include layout/content/img_horizontal.html file_name="20170928-01.jpg" %}
Posle skoro dva sata klackanja u kolima od Sutomora, krećemo da se penjemo. Ovde, na visini, je osetno hladnije 
nego uz more, nekih desetak stepeni, ali dok se penjemo nema ni vetra ni oblaka, tako da je prijatno. Staza je
odlično markirana, i prolazi kroz šumu koja je gorela ovog leta. Ali izgleda da je požar samo preleteo preko
planine, pošto je stradalo jedino nisko rastinje, koje je već počelo da se oporavlja, dok drveće nije pretrpelo
neku vidljivu štetu.

Uhvatili smo solidan tempo, ovaj put čarobnjaci i zmajevi ne pomažu, pa zamajavam Vuka sa markacijama (on ima 
vešte nogice i oštre oči, a ja nisam poneo naočare i sad mora on da mi pomaže i traži markaciju). I stvarno,
sav se zdao, držalo ga je sve dok nismo završili i uspon i silazak.

{% include layout/content/img_horizontal.html file_name="20170928-02.jpg" %}
Kako smo prišli prevoju, udario nas je snažni nalet ledene bure. Brzo smo dodali po još sloj i kabanicu pride, i
nastavili završni uspon. Prvi put smo ugledali severnu stranu, i ima se šta videti - prelepo plavo jezero, uz
njegovu južnu obalu niz ostrva a iznad severne zid od visokih planina čiji su vrhovi u oblacima.

{% include layout/content/img_horizontal.html file_name="20170928-03.jpg" %}
Staza je vrlo dobra, jasno je obeležena i nije tehnički zahtevna - Vuk ju je sam ispešačio, 70% uspona i 100%
silaska. Kako smo se odvojili od prevoja, i vetar nas manje tuče, jer staza ipak ide između stenja i niskog 
rastinja.

{% include layout/content/youtube.html id="gulAtQdbD3A" %}

{% include layout/content/img_horizontal.html file_name="20170928-09.jpg" %}
Oko pola 12 smo ugledali crkvicu sv. Trojice, u svom njenom metalnom sjaju, stigli smo na vrh. Sećam se, bilo je
nekih kontroverzi oko podizanja ove crkve. U okolini Rumije postoji 1000 godina star kult sv. Jovana Vladimira,
i to još iz vremena pre šizme, tako da su ga nasledili i pravoslavni i katolički vernici, a kasnije su im se
pridružili i muslimani. Tako su oni već vekovima složno u zajedničkoj procesiji iznosili krst na vrh Rumije,
dok jednog dana na vrh nije metalna crkvica pala s' neba, viseći sa vojnog helikoptera. Bio je to poslednji
čin saradnje dve sestrinske institucije, SPC i VSCG, pre crnogorskog referenduma i odvajanja Srbije i Crne Gore.
Ovakvo markiranje teritorije od strane jedne konfesije, druge dve nisu naročito dobro primile...

Ali sada dok stojim ispod ove crkvice, uviđam da ona može da bude i od životnog značaja kao planinsko sklonište
planinarima u nevolji, naravno onima koji imaju ključ od debelog lokota. 

{% include layout/content/img_full.html file_name="20170928-11.jpg" %}

Nama je i bez ključa poslužila kao zaklon
od snažnog vetra koji duva na vrhu. Sedimo tu i uživamo, doručkujemo i zjakamo okolo. Prelepo mesto, okruženo
velikim plavim površinama sa dve strane. Vreme nije najbistrije, ali vidi se dovoljno daleko da mogu da se razaznaju
najmarkantnije obližnje crnogorske planine. 
 
{% include layout/content/img_full.html file_name="20170928-12.jpg" %} 
 
{% include layout/content/img_horizontal.html file_name="20170928-13.jpg" %}
Sa Lovćenom nema greške, Štirovnik i Jezerski vrh sa mauzolejom se jasno vide. Durmitor je predaleko da bi se 
po ovakvom vremenu video, ali jasno je koje su tačke magneti za oblake. Tri ogromna oblaka koji su povezali i
visoke i niske slojeve oblaka, kao tri velike nuklearne pečurke, zalepili su se za Orjen, Komove i Prokletije.

Nakon najmanje sat vremena gustiranja tih veličanstvenih pogleda, pošli smo nazad. I tu je jedina moja zamerka
po pitanju markiranosti staze - vrlo slabo je obeležena u okolini samog vrha, što nije problem prilikom penjanja,
jer tu nema zabune, ali kad smo krenuli na dole, jedna lažna stazica nas je povela na pogrešnu stranu. Takvih
lažnih stazica je mnogo, možda zato što je požar raščistio rastinje, ali nisam bio spreman za eksperimentisanje
sa detetom ili da se zaglavimo u stene jugoistočno od vrha, pa smo se malo vratili i ponovo napipali markaciju.

{% include layout/content/img_full.html file_name="20170928-23.jpg" %}

Negde ispod prevoja srećemo prve ljude - do tada smo imali celu planinu za sebe. Mogu misliti šta se motalo po 
glavama dvoje zajapurenih stranaca dok je Vuk prolepršao pored njih kao leptirak.

Na planinarskom znaku na početku uspona stoji da uspon traje oko dva sata. Nama je ukupno trebalo oko pet sati za 
uspon i spust, sve sa velikom pauzom gore i svim drugim usputnim pauzama.

Sve u svemu, divan dan i divno iskorišten. Ostatak smo proveli na plaži...