---
slug:        "volusnica"
title:       "Volušnica"
description: "Prelep jesenji dan smo iskoristili za jednu od najlepših lakših šetnji na Prokletijama. Vuk je bio
              fenomenalan, oduševio me je i premašio sva moja očekivanja. Deluje da je uživao i da je bio utopljen
              u okolinu - sve registruje i sve pamti što smo mu do sada pričali vezano za šumu, planinu, biljke,
              životinje, insekte..."
excerpt: "'prokletijska' šetnja sa najboljim odnosom uloženog truda i zasluženog užitka"
category:  2017-vuk-gorski-i-morski
parent_category: putopisi
image: "/2017-vuk-gorski-i-morski/volusnica/img/20170924-10.jpg"
tags:
  - volušnica
photos:
  -
    key: 20170924-01.jpg
    title: Početak uspona iz Grbaje
  -
    key: 20170924-06.jpg
    title: Izlazak iz šume na Volušnicu. Vuk mi je otkačio GPS i navalio da utvrdi gde smo.
  -
    key: 20170924-07.jpg
    title: Ako ne grešim, cela ova visoravan se zove Volušnica, po katunu koji je tu nekada bio
  -
    key: 20170924-08.jpg
    title: Na ovom delu livadska stazica postaje strmija i kamenitija, i Vuk bi se tu napatio jer su mu noge još prekratke
  -
    key: 20170924-09.jpg
    title: Maja Canit, jedan od vrhova Volušnice, najeksponiranijih prema Grbaji i Karanfilima
  -
    key: 20170924-10.jpg
    title: Karanfili
  -
    key: 20170924-11.jpg
    title: Karanfili
  -
    key: 20170924-12.jpg
    title: Karanfili u sredini, Vezirova brada i Greben i Visitor u pozadini sa leve strane i Popadija, Talijanka i Ćafa Trojan sa desne
  -
    key: 20170924-13.jpg
    title: ©photo by Vuk
  -
    key: 20170924-14.jpg
    title: Karanfili, Popadija, Talijanka
  -
    key: 20170924-17.jpg
    title: Popadija i Talijanka
  -
    key: 20170924-23.jpg
    title: Grbaja
  -
    key: 20170924-24.jpg
    title: Grbaja
  -
    key: 20170924-25.jpg
    title: Pošto Vuku nije bilo dovoljno za danas, skoro sat vremena je skakao po trambolini...

---

{% include component/img/horizontal.html file_name="20170924-01.jpg" %}
Odličan dan, u svakom pogledu. I Vuk je bio odličan. U šumi smo bili već pre osam. Juče dok smo se šetali prema 
Zastanu, pokazao sam mu Karanfile, i rekao da su to zubi velikog zlog zmaja kojeg je davno skamenio neki 
čarobnjak, i da je to jedino što je od zmaja ostalo. Dok smo polako napredovali kroz šumu na velikom usponu od Grbaje 
ka Volušnici, Vuk se toga setio, pa sam krenuo da mu slažem priču. 

{% include component/img/horizontal.html file_name="20170924-04.jpg" %}
<i>Nekada davno, na jednoj planini, živeo je sa mamom i tatom jedan dečak koji se zvao Vuk. Tamo im je bilo lepo,
sve dok nije došao jedan veliki zmaj (detaljan opis zmaja, u suštini plagijat Šmauga) koji je tu plašio ljude,
otimao im blago i jeo ovce. Reši onda Vuk da pođe u svet, da nađe nekog junaka ili viteza koji će da 
pobedi zmaja. Išao je tako od sela do sela, od grada do grada (bogati opisi sela i gradova), i sretao tamo
junake i viteze (detaljni opisi svih junaka) i svima im pripovedao svoju muku (detaljno, sa ponovnim opisima
zmaja). Ali kad bi to čuli, svi bi se junaci uplašili i odbili bi da pomognu. Tako je jednog dana Vuk sreo
čarobnjaka Gandalfa (detaljan opis Gandalfa kako je opisan u Hobitu), i ispričao mu svoju muku, ali Gandalf je bio zauzet, morao
je da krene u avanturu sa Bilbom i patuljcima, ali dao je Vuku rezervni čarobni štapić i debelu knjigu sa
čarolijama...</i>

{% include component/img/horizontal.html file_name="20170924-05.jpg" %}
I tako je Vuk postao mali čarobnjak, u početku nevešt a posle sve veštiji, i dugo je putovao kući. Napakovao sam
tu zaplete svih bajki i fantasy quest-ova kojih sam se setio, tako da je Vuk stalno sretao ljude u nevolji, svima
je prepričavao celu svoju dotadašnju priču i pomagao im da reše probleme.

{% include component/img/horizontal.html file_name="20170924-06.jpg" %}
Ova priča bez kraja ga je zabavljala oko dva sata (!), taman koliko je bilo potrebno da izađemo na livade iz šume.
Nije se bunio zbog obilnih epskih ponavljanja i utvrđivanja, a meni je to malo uštedelo na trudu.
Baš, baš sam ponosan na njega. Vuk koji još nema tri i po godine je na sopstveni pogon savladao uspon od nekih 550-600
metara visinske razlike! Nosio sam ga samo na preostalih 150-200 metara visinske razlike, gde bih ga i inače 
nosio jer je tehnički malo zahtevnije. U povratku je isti taj deo od livade, pa sve dole kroz šumu ponovo sam ispešačio (tj. 
nekih 3/4 današnje šetnje).

{% include component/img/full.html file_name="20170924-11.jpg" %}

Vreme je bilo potaman, ujutro malo oštrije, ali ubrzo je ugrejalo sunce, i dan je bio baš prijatan. Šuma od
Grbaje do Volušnice je još sva zelena, ali livade su već u nijansama žute i crvene. Svi potoci i izvori na
koje smo naišli su bili suvi. Nešto pre 12 kada smo izašli na Maja Canit, vreme je bilo savršeno, pa smo
ostali gore više od sat vremena.

{% include component/img/full.html file_name="20170924-12.jpg" %}

{% include component/img/horizontal.html file_name="20170924-23.jpg" %}
Kada smo se vratili do smeštaja, Vuk je siroma bio toliko umoran, da kada sam ga istuširao i presvukao, još nekih
45 minuta je skakao po trambolini. Jedva sam ga uveče savladao i uspavao. Ne znam koja je tajna njegove snage...

Sutra se vreme kvari. Plan nam je da prođemo kroz Ropojanu od ponora Grlje do Ropojanskog jezera.