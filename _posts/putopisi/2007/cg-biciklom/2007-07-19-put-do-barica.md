---
slug:        "put-do-barica"
title:       "Sa stricem do Barica"
excerpt:     "ne vozim ja bicikl iz nužde, već zato što mi je gušt; lepo je kada me okolnosti poštede muke i velikog napora, 
              ali taj napor je ipak deo čari"
description: "Rodbina bi me najradije gostila do kraja leta, ali ja želim da vozim dalje. Ipak stric Mišur ne želi moju
              narednu deonicu puta da prepousti slučaju, već polazi sa mnom kao moj vodič do Barica. Posle nekoliko kilometara
              pešačenja uzbrdo, uspeva da nam 'sredi' prevoz kamionom do Barica. Tamo stižemo predveče, obilazimo novoizgrađenu
              crkvicu i stric nam nalazi gde ćemo prenoćiti. Ceo ovaj kraj je naseljen mnogobrojnim porodicama Boškovića,
              pa su tako i naši domaćini te večeri takođe bili Boškovići."
categories:  ['2007-cg-biciklom']
photos:
  -
    key: 011.jpg
    title: Barička crkva
  -
    key: 012.jpg
    title: zalazak sunca na Kamenom Polju (Barice)
image: "/2007-cg-biciklom/put-do-barica/img/012.jpg"

tags:
  - vraneš
  - barice
  
---

U Selakovićima sam bio čašćen i gošćen, vodan po okolini (video sam stare kuće sa slamenim krovovima, savardake, 
male vodopade i lepe vidikovce, sa jednog se vidi čak i Bjelasica), slušao priče i legende iz ovog kraja. Brzo smo se 
zbližili, do te mere da su rešili da me usvoje, makar do kraja nedelje. Ali, to bi skroz poremetilo moj gusto nabijeni 
plan, pa su me posle dva dana pustili da nastavim put, naravno tek nakon što sam obećao da ću uskoro ponovo doći. 

Ipak stric Mišur nije hteo da rizikuje da zalutam negde, pa je rešio da me isprati makar do Barica. Krenuli smo tako 
zajedno, spustili se dole do Ljuboviđe, obišli crkvu i groblje u Muslićima, i krenuli da se penjemo strmim asfaltom 
prema Galici. Posle oko 1.5km sizifovskog guranja strmim usponom i preko 150m visinske razlike, u susret nam je naišao 
kamion sa drvima. Pošto smo bili tek na prvoj trećini uspona, a do Barica je bilo još najmanje desetak kilometara, 
stric se sa kamiondžijom dogovorio da nas pokupi u povratku kada izbaci tovar. Tako je i bilo. Nerado sam pristao da 
vežem bicikl, i ostavim ga samog na prikolici, a ja da uđem u kabinu. 

Kamionom smo brzo i lako prešli naš put, čak previše brzo za moj ukus. Nerazumevanje za strast pedaliranja je gotovo 
univerzalno. *„Zašto nisi našao neki džip, pa njime prošao to što hoćeš“* ili *„Ne bih ja tako išao biciklom ni da mi daju 
10000e“* bile su redovne reakcije. Ali nema veće nagrade nego kada nakon teškog uspona, okupan u znoju lica svog izbiješ 
na neki prevoj sa kojeg puca pogled na dolinu, klisuru, kanjon, jezero... Taj prizor je tada zaslužen, i kao nagrada 
slede trenuci uživanja u pauzi na tom mestu. 

Iz kamionske kabine koja se nemilosrdno trese na sve strane skačući po grubom makadamu, samo se kratko zevne u pravcu 
nekog takvog prizora koji odmah nestane iza prve krivine, brzo kao što se i pojavio. 
Dalje, tu su i druga čula koja su mnogo neposrednije utopljena u okolinu na biciklu nego iza vetrobranskog stakla. Miris 
smole koja se na suncu topi u borovim šumama, miris sveže pokošene trave, miris cveća, miris svežine koji se podiže sa 
površine jezera ili reke. Tu su i zvuci. Vetar ne zvuči jednako kada duva na livadi, i kada prolazi kroz šumu. Zrikavci 
„zriče“ na različitom jeziku na moru i u brdima. Ptice se drugačije oglašavaju. 

Na većim visinama, gde je vlaga manja i vazduh nešto razređeniji, neverovatna je razlika koja se oseti pri ulasku u 
hladovinu, ma kako ona mala bila, pogotovo kada je sunce u zenitu. Sa jarko obasjane livade i temperature koja je iznad 
granice nekih starijih termometara, jednim okretom pedala se ulazi u skroz drugačiji, 10-15°C svežiji svet debelog 
hlada šumarka smrče... 

Sa jedne strane mi je drago što je stric pošao sa mnom, i što sam sa njim proveo praktično još jedan ceo dan, ali malo 
mi je žao što sam ostao nekako uskraćen za neposredan doživljaj Galice, Sokolca, Pisane Jele... Mada realno govoreći, 
ako bih do Sokolca još i mogao kako-tako da vozim (stari asfalt i pristojan makadam), preko Pisane Jele bih se prilično 
namučio, pošto je u pitanju strm, totalno uništen makadam. Naravno, to nije nešto što bi me sprečilo. 

{% capture story %}
<p>Boško Stanišin (Stoškov) Šćepanović, poznat i kao Perčinaš, iselio se iz Rovaca početkom XVII veka (grubo nakon sloma 
Grdanove bune) i naselio iza (tj. severno od) kanjona Tare, u selu Obod na planini Cer. Bratstvo Boškovića koje je od 
njega nastalo, se proširilo po Zatarju, i postalo jedno od brojnijih u tom kraju.</p> 

<p>Na Baricama su u početku isključivo bili katuni, da bi se kasnije izgradila i stalna naselja. Danas u predelu Barica i 
njihovoj okolini ima stotinak domaćinstava Boškovića, a mnogi su se odatle iselili u gradove i niže predele, a svoje 
kuće koriste samo leti kao vikendice.</p>
{% endcapture %}

{% include layout/post/side_story.html story=story title="Boškovići u Zatarju" %}

 
### Barice
 
Kamion nas je izbacio na samom početku Kamenog Polja, koje pripada Gornjim Baricama. Uprkos svom imenu, nije u pitanju 
„ljuti krš“, već prostranstvo livada, opkoljeno sa svih strana crnogoričnom šumom. Nadmorska visina varira između 1400 
i 1600 metara. 

{% include layout/content/img_horizontal.html file_name="011.jpg" %}
Krenuli smo polako prema baričkoj crkvi, nedavno izgrađenoj zajedničkim zalaganjem Boškovića, Čuljkovića i drugih 
Baričana. Zanimljivo mi je bilo kako je stric uspostavljao kontakt sa Baričanima, naravno, sa daljine od više desetina 
metara: *„Eee, jeste od Boškovića?“*, *„Ne no šta smo?!“*, usledio bi obično odgovor. Posle jednog takvog prozivanja, 
prišla nam je čobanica Rajka, i ispričala ponešto o crkvi. 

Bližio se mrak, i trebalo je uskoro da nađemo neki smeštaj. Stric Mišur diplomatski upita Rajku za smeštaj negde u 
okolini, ili da li bar negde može šator da se otvori. *„Nećete valjda od tolike rodbine spavati u šatoru?“* bio je 
odgovor. Stric je zatim direktnije upita da li možemo kod njih da prenoćimo, i tu ona krene u defanzivu: kosi se sada, 
tu su joj sva braća u maloj kući, nema mesta, itd...

Krenuli smo dalje, i ubrzo zastali kod jedne kolibe da tu zatražimo prenoćište. Domaćini su još bili dole na livadi i 
kosili, tako da smo sačekali da se vrate. Prva je stigla starica od koje smo saznali da su i oni od Boškovića, ogranak 
Vasilića (koji se odvojio od Boškovog sina Ilije, dok smo mi od drugog sina, Radovana; prema tome, najbliži 
zajednički predak nam je sam Boško). Za staricom je stigao i domaćin, Milun (Mujo) Bošković, žilav, čvrsto građen oko 
35 godina star čovek svetlog tena i srednjeg stasa, njegova žena Daca i troje dece, dečak od desetak godina i dve nešto 
mlađe sestre. Razmenili smo par rečenica, i kada su čuli da nam treba smeštaj, uveli su nas u kuću. 

Od samog početka smo ljubazno primljeni. Objasnio sam Milunu da stativ za fotoaparat koji je gurtnom bio privezan povrh 
sveg tovara, ne služi za merenje nadmorske visine (kao što je on mislio), nego da za to služi ovo (ponosno sam mu 
rukom pokazao GPS). Tu je ljubaznost prešla u oduševljenje, pošto se on već dugo koleba da li da dovede vodu iz 
obližnjeg izvora do kuće ili ne (pošto nije mogao da ustanovi da li je izvor iznad kuće, što je neophodan uslov da bi 
sistem spojenih sudova ispravno funkcionisao). 

Ispred kuće već ima česmu sa vodom iz izvora koji je udaljen nekoliko kilometara, ali Milun nije baš zadovoljan sa tom 
vodom, pošto nije dovoljno „ledna“. Brđani su inače opsednuti „lednom“ vodom, i ako slučajno makar malo stoji u čaši 
ili „bidonu“ (kako se tamo kaže za svaki kanister), voda se ugreje preko tih 10-ak stepeni celzijusa, ili koliko već 
ima na izvoru, i više nije podobna za ljudsku upotrebu. 

Uglavnom, dok smo se dogovarali kako ćemo da ustanemo u pola šest ujutro i obiđemo sve okolne izvore iz kojih bi 
potencijalno mogla da se dovede voda, pojavio se još jedan Bošković – Tomaš, ili Tośa (čita se „Tošja“ sa jako mekim 
„š“; ja sam inače gde god da odem, od milošte bio Maśa (Mašja), skraćeno od „Mašan“). 

Tośa je doneo vest o skupu Boškovića koji treba 18. avgusta da se održi u Trebaljevu. Boškovići su se od pre nekoliko 
godina organizovali, osnovali udruženje i počeli da se masovno okupljaju i arhiviraju građu vezanu za njihovo poreklo 
i istoriju. Kao plod tog rada nedavno je izašlo već drugo izadanje Rodoslova Boškovića, obimna knjiga koja osim 
geneoloških tablica sadrži brojna predanja i legende, fotografije i druga svedočanstva vezana za bratstvo. 

Manje–više sve što je izašlo iz štampe vezano za rodoslovlje mi je lako dostupno u Matici srpskoj, a mnoge knjige sad 
imam i kod kuće, makar fotokopirane ili skenirane. Neke od njih pisali su školovani istoričari i etnolozi, dok su druge 
na epsko-romantičarskom nivou, bez pravilnog navođenja i citiranja izvora koji se koriste. Sve sam to iščitao i donekle 
uspešno pokušao da raspetljam, i nadao sam se da će mi od pomoći biti „živa reč“ i „živa tradicija“ na koju ću naići u 
brdima. Kako sam se samo prevario... Ili možda samo nisam imao sreće da naiđem na nekog ko to sve ume i hoće lepo da 
pripoveda. 

Najveća ironija je bila kada je Mujo u sred diskusije o Boškovićima otišao u drugu sobu i trijumfalno doneo oba izdanja 
Rodoslova. Koliko sam razumeo, čak i oni sada tradiciju uče iz knjige, umesto da je obrnuto... 

Tokom večere smo još malo pričali o rodoslovu, zaključili kako ne bi bilo loše uraditi sajt sa obimnom bazom podataka i 
tako još bolje povezati sve koji su zainteresovani. Zatim nas je Mujo otpratio do naših kreveta. Spavali smo u 
„velikoj“ kući. Jeste to "koliba", ali ne više u onom nekadašnjem smislu „bačije“, nego sa keramičkim pločicama, parketom, 
strujom, čisto, sveže okrečeno... sve u svemu prilično udobno. Nisu su nas mnogo potresli ni vukovi koji su se oglasili 
negde u daljini nakon što smo ugasili svetlo, kao ni pucnji u nebo koji su usledili iz okolnih koliba kao odgovor. 

<span class="caption text-muted pull-right">Integralni tekst napisan krajem jula 2007.</span>