---
slug:        "oprema-planovi-pripreme"
title:       "Oprema, planovi i pripreme"
excerpt:     "šta poneti, kako se spakovati, kuda proći, gde zanoćiti..."
description: "Kada učiš da voziš bicikl moraš da se napinješ da razmišljaš o svemu... tvoj mozak se upinje dok pokušava 
              da isplanira i kontroliše i najmanje pokrete, naginjanje i pomeranja težišta. Slično je i sa pakovanjem i 
              planiranjem prvog putešestvija ovog tipa. Odlazim na desetak dana, svesno planiram da idem pretežno van 
              urbanih sredina, sav teren mi je u potpunosti nepoznat, još ni sam ne znam šta je realno a šta ne, koliko 
              može da se pređe za jedan dan, kuda uopšte može da se prođe sa natovarenim biciklom, šta mi je od opreme 
              neophodno... Moje je znanje je bilo čisto teorijsko. Konačno je došao trenutak da ga i u praksi oprobam." 
category:  2007-cg-biciklom
parent_category: putopisi
image:       "/2007-cg-biciklom/bjelasica-gornja-moraca/img/058.jpg"  
tags:
  - oprema
---


Nije lako povući granicu između potrebnog i nepotrebnog, između neophodnog i suvišnog tereta i uopšte predvideti šta je to što 
može da bude potrebno. Ispostavilo se da sam ovaj spisak dobro pretresao i da se nije desilo da sam propustio da ponesem 
nešto što mi je bilo neophodno, a sve što sam poneo a nisam koristio je moglo da se desi da mi bude potrebno. Jedna 
jedina stvar koju sam se kolebao da li da ponesem pa na kraju nisam, a koja bi mi malko olakšala život bila je čeona LED lampa.
{% include component/time_machine.html text="Na svako naredno putešestvije nosio sam sve manje dok konačno prtljag i opremu nisam sveo na go minimum. Jeste spartanski ali se isplati kada treba nositi bicikl + prtljag na leđima." %}

Ponešto od opreme sam morao sam da pravim ili improvizujem, na primer, morao sam da rašivam, zasecam i ponovo zašivam 
bisage (one jeftine Kelly’s) da ne bih kačio petama o njih, da ponovo osmislim sistem kačenja, da napravim omot preko 
pak tregera koji bi štitio bisage od prašine ili eventualno vlage sa puta (pošto pomenute bisage nisu vodootporne), da 
sašijem kesu u koju bih spakovao bicikl, da smislim gde i kako ću da fiksiram mobilni na volan, itd. Srećom, sve sam to 
uspeo na vreme da uradim. 

Zatim, postojalo je pitanje hrane, tj. šta nositi, i šta je uopšte zgodno tamo spremati. Rešio sam da nosim isključivo 
dehidriranu hranu, u potpunosti izbegavajući konzerve kao rešenje sa dosta lošim odnosom korisne i nekorisne težine, 
kao i pirinač (za koji je potrebno dugotrajno kuvanje) i testo (koje je nepraktično zbog velike potrošnje vode). 
Odlučio sam se za instant pire, palentu, sojine ljuspice i razne semenke i koštice (slani obroci), i drobljeni keks, 
musli i kandirano voće (slatki obroci). Mama mi je pomogla da sve razmerim u porcije od 2.5 – 3dl koje taman staju u 
veliku šolju koju sam nosio. Za svaku porciju pirea, palente, muslija ili keksa posebno smo razmerili i odvojeno u 
kesice zavarili mleko u prahu, pomešano sa šećerom, kakaom, parmezanom ili origanom, zavisno od toga za šta će se 
koristiti. Pored svega toga nosio sam i flašicu parmezana, topljeni sir i puno bonžiti. 

Što se higijene tiče, osim paste, četkice i brijača, rešio sam da nosim tečni sapun kao univerzalno rešenje za pranje 
svega: ruku, tela, kose, odeće, sudova... 

{% include component/pdf.html path="/2007-cg-biciklom/oprema.pdf" title="spisak opreme" %}

Dakle, bio sam, ako ne u potpunoj, onda bar u priličnoj meri samodovoljan, ali cena toga bila je poveća količina tereta. 
Kako sam uvideo, to nije predstavljalo problem na ravnom ili umereno strmom terenu, sve dok je podloga takva da 
omogućava koliko-toliko normalnu vožnju. Ali zato bilo je „smrt“ kada je bicikl trebalo gurati ili čak nositi... 


### Planovi i pripreme

Već veoma dugo planiram obilazak Crne Gore različitim sredstvima na različitom terenu i u različitom obimu. Još davne 
zime 2003/2004 počeo sam da sanjarim o planinarenju po Bjelasici, šetnji oko Biogradskog jezera i pogledu sa Zekove 
glave. Upravo tražeći na Internetu informacije o Bjelasici, naišao sam na sajt Freebiking koji mi je prilično promenio 
percepciju putovanja, obilaska i boravka u prirodi... 

Ali, tada još nisam imao ništa od opreme, ni za planinarenje (tj. treking) ni za biciklizam. Tek tog leta (2004.) sam 
počeo da pravim prve korake po Fruškoj gori i okolini na mojoj krntiji od starog bicikla.
 
Kako je vreme prolazilo, polako sam se opremao, prvo 2005. veliki ranac (75l) i odlična vreća (Ferrino Nadir), pa bicikl 
(Schwinn Moab) i druga bajkerska oprema 2006, da bih do početka leta 2007 kupovinom šatora konačno zaokružio svaku 
stavku na spisku neophodne opreme.
 
Paralelno sa nabavkom opreme, počeli su da mi rastu i apetiti šta i koliko treba obići. Sve više sam se zanimao za 
poreklo predaka, i nekako je bilo logično da prođem kroz krajeve u kojima su boravili i o kojima sam čitao. „Problem“ 
je bio u tome što su se tokom vekova raspršili po širem prostoru Crne Gore, a sve dok nisam kupio mtb sredinom jula 
2006, jedina opcija koju sam imao, bila je pešačka.
 
Početkom 2007, ispunio se još jedan važan preduslov, neophodan da bi ozbiljniji planovi uopšte mogli da otpočnu – našao 
sam zainteresovanog saputnika. Tibor je rešio da mi se pridruži, pa pošto se nas dvojica odlično slažemo na vožnjama, 
a i njemu nije previše važno kuda će se ići, to mi je savršeno odgovaralo.
 
Kako se bližio jun i planovi su počeli sve više da se uobličavaju. Kopao sam po literaturi, Internetu, kartama i 
osmišljavao kuda bi bilo lepo proći, crtao trekove, generisao visinske profile, procenjivao šta je realno a šta ne, 
tako da sam vrlo brzo imao prilično kompletan plan.
 
Nezavisno od mojih planova za bicikliranje po Crnoj Gori, moj tata je već neko vreme oživljavao usnule veze 
sa našom rodbinom, tako da je nekako logično bilo da mi prva stanica u Crnoj Gori bude upravo upoznavanje sa stričevima (u drugom kolenu) 
i braćom u Vranešu, pa bih odatle krenuo dalje. 

Ali, Boškovići u Vranešu žive tek nekoliko generacija, i tu su se doselili iz Kolašinskih Polja, gde su stigli iz 
područja koje se šire zove Donji Kolašin, a uže Barice. Postojbina pre Donjeg Kolašina su im bila Rovca, pre toga 
Nikšićka Župa, a najdalje što je poznato - područje Luštice i zaliva Krtoli.
 
Dakle, osnovni plan je bio da se ide vozom do Bijelog Polja, odatle kratka vožnja do Selakovića u Vranešu, pa severno 
od kanjona Tare kroz Donji Kolašin do Đurđevića Tare, zatim preko mosta pa kroz kanjon do Dobrilovine i Mojkovca, krug 
po Bjelasici, vožnja do izvora Morače, prolazak kroz Rovca i spuštanje kroz Nikšićku Župu do Nikšića, zatim pravo na 
jug do Kotora i krug oko Luštice. Za dalje je bilo više varijanti: 1) da se nađemo sa devojkama i da budemo par dana na 
moru, 2) da i dalje vozimo do Bara, Rumije, Podgorice, Cetinja, itd, 3) da vozimo sve do Novog Sada i usput svratimo 
kod Srđana, mog brata, koji je u to vreme bio na (planini) Tari, ili 4) da se jednostavno vratimo busom.
 
Problem kod planiranja mi je bio to što mi je ovo prva vožnja ove vrste, i nisam bio siguran oko procena koliko 
je moguće preći dnevno, po kakvom terenu, koliko je vremena potrebno za sklapanje i rasklapanje logora, spremanje hrane, 
pranje odeće, itd...
{% include component/time_machine.html text="Ispostavilo se da su procene bile dobre, pa čak i konzervativne. Od svih mojih crnogorskih putešestvija, na ovom sam najviše vremena proveo na asfaltu i najmanje 'egzibicija' sam pravio, mada nije prošlo bez toga :-)." %}

# . . .
 
Kada su svi planovi već bili gotovi, dva dana pre polaska, istog dana kada sam već razmerio svu hranu i ubacio i 
poslednju stvar u bisage, Tibor mi je javio da on odustaje. Mogao sam da biram, da li da i ja odustanem od svega, ili 
da nastavim kako je planirano, ali solo. Dileme zapravo nije ni bilo. Jedini problem bio je kako saopštiti mojima da 
planiram da idem 10-ak dana po crnogorskim planinama potpuno sam.


<span class="caption text-muted pull-right">Integralni tekst napisan krajem jula 2007.</span>