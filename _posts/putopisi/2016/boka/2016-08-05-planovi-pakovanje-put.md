---
slug:        "planovi-pakovanje-put"
title:       "Pripreme i put"
excerpt:     "mini seoba na godišnji odmor od četiri nedelje"
description: "Konačno imaš četiri nedelje godišnjeg, možeš da ih iskoristiš u cugu i možeš sebi da priuštiš da budeš negde toliko dugo. Ali imaš i živahnog dvogodišnjaka. Ide ti se na more, ali ti se ne sedi po 12 sati ispod suncobrana na plaži. Kako to sve pomiriti, kako se spakovati, šta poneti..."
categories:  ['2016-boka']
image: "/2016-boka/planovi-pakovanje-put/img/03.jpg"
videos:      ['x69hkfq1DaE']
tags:
  - uputstva
  - oprema  
---

Kada dvoje putuju sami, mogu kako hoće - da ponesu samo ono što stane u ranac, da spavaju na zemlji, u šatoru,
na plaži, da se kupaju kada za to ima prilike, u ledenom jezeru, potoku ili u dva deci vode, da jedu šta ima i 
kad ima, a takav pristup kao nagradu ima veliku slobodu kretanja i planiranja.

Kada dvoje postane troje, mnoge stvari se izmene. Novi član tima ne deli isto razumevanje za odricanje od
komfora radi slobode koja njemu ništa ne znači već počne sam da kroji raspored. U najboljem slučaju obroci
i popodnevne i noćne dremke ne smeju da se remete i preskaču, temperatura, svetlo i buka moraju da budu u
određenim granicama. U najgorem slučaju to nije dovoljno, i novi član ni sam ne zna šta hoće a roditelji
još manje.

Tada se postavi pitanje da li uopšte ići i kako. Nije više moguće putovati na isti način, konvencionalno
putovanje nije baš privlačno, onda jedino što preostaje su kompromisi.

Srećom, Vuk je od kad se rodio navikao da ga mama i tata nosaju po šumi u kenguru ili rancu, ili da se voza
okolo u sedištu na biciklu, aktivan je i snažan i odlično to sve podnosi. Prošle godine smo kombinovali nekoliko
dana visokogorstva (Prokletije, Komovi, Bjelasica) i desetak dana na moru (Ada Bojana). Tada je Vuk bio mali
prtljag sa posebnim potrebama (koje je lako servisirati) ali sada kao dvogodišnjak postao je poluautonomni 
sistem koji trči i skače na sve strane, sa sopstvenom voljom i zahtevima.

Prošle godine planine smo odlično podneli svo troje, dok je Ada Bojana bila promašaj - peščana zabit puna 
komaraca gde osim lepe plaže nema ništa drugo (nedostaje lep park sa prirodnim hladom u koji je moguće
skloniti se kada upekne sunce, nedostaje normalno šetalište gde je moguće uveče gurati kolica i uspavati
dete, a kada plaža dosadi (drugi ili treći dan) u blizini su samo Ulcinj i Stari Bar koji ispune samo dva
dana). Ada ima smisla kada su deca već dovoljno velika da mogu sama
da se igraju u plićaku, dakle bar tri ili četiri godine, i tada možda vredi žrtvovati se i podneti to sve
zbog njih. 

Poučeni tim iskustvom, krenuli smo da planiramo takvo letovanje gde dane možemo aktivno da provedemo u 
planini ili na biciklu a na plažu da se spuštamo samo na kupanje, bez mučnog bivstvovanja pod suncobranom.

Prvobitna (moja) ideja bila je da idemo na proputovanje, od jednog zanimljivog mesta do narednog i da se nigde
ne zadržavamo duže od nekoliko dana, ili koliko nam već tu bude godilo. Ali pošto bi to značilo često 
pakovanje i raspakivanje (a put sa malim detetom je skoro kao seoba zbog silnih stvari koje se nose), jedna
centralna "baza" bila bi mnogo praktičnija.

Konačni izbor pao je na Boku, kao najbolji kompromis - blizu je i logistički najjednostavnija, poznat jezik
i teren i nepresušan izvor interesantnih mesta: interesantni gradići, Vrmac, Luštica, Lovćen, Orjen, Grbalj, Paštrovići... 
sve u krugu od nekoliko desetina kilometara. U Boki smo našli smeštaj koji nam odgovara u Tivtu, koji se nalazi
baš u centru oblasti koja nam je zanimljiva.

### Pakovanje

{% include layout/content/img_horizontal.html file_name="01.jpg" %}
Pakovanje za put ove vrste sa malim detetom je posebna zabava. Liči na selidbu ali sve mora da stane u jedan 
gepek. 

{% include pdf.html path="/2016-boka/planovi-pakovanje-put/pakovanje-za-duzi-put-sa-decom.pdf" title="Pakovanje za duži put sa decom" %}

### Put

Odlučili smo se da putujemo noću, pošto je tako najlakše za Vuka - zaspi u Novom Sadu a probudi se na 
moru, a mi se smenjujemo za volanom. Kao najbrža i najlakša opcija, učinio nam se put preko istočne Bosne:
kod Rume na autoput, isključenje za Sremsku Raču, pa u Bosnu, preko Bijeljine, Romanije,
Goražda, Tjentišta i Gackog do graničnog prelaza CG-BIH Vraćenovići. Odatle novim putem za Risan i dalje za
Tivat.

Nismo pogrešili. Ni na jednom prelazu nismo čekali, putevi su u odličnom stanju (izuzetak je put 
Foča-Tjentište na kom ima dosta rupa kao i put od Vraćenovića do magistralnog puta Nikšić-Risan) i
saobraćaja skoro da nije bilo. Put od Fruške gore sve do Romanije je prilično ravan a i na dalje je
podnošljiv.

Iz Novog Sada smo krenuli oko deset uveče i već oko šest ujutro smo bili na crnogorskoj granici. Da smo žurili
mogli smo biti u Tivtu pre sedam sati, ali smo ipak išli okolnim putem.

Jedina neprijatnost (tj. dve) desila se u Goraždu. Put koji se spušta od Han Pijeska i Sokolca, kada priđe
Drini i Goraždu, u dužini od oko 30 kilometara prolazi kroz teritoriju Federacije BiH. Već su me upozoravali
da je na tom prostoru hajdučija saobraćajne policije nad automobilima stranih tablica posebna privredna 
grana, ali ja do tada nisam imao nikakvih problema (a prolazio sam desetak puta).

Ipak, usporavam i trudim se da vozim malo ispod ograničenja. Ulazimo u Goražde oko dva ujutro, pust grad,
skoro da nema ni vozila ni pešaka. U centru Goražda ima neki specijalni režim obilaska gde se saobraćaj
navodi na lakat krivinu na kojoj se uvek zbunim. Tako sam izgleda i sada, pošto nas stotinak metara
od te krivine zaustavlja policija.

Kreću fino i ljubazno, gledaju saobraćajnu i vozačku a zatim pitaju *"Da li žurim negde?"* Ne žurim nigde,
a sve i da sam hteo, na tom delu nisam mogao da vozim brže od trideset. Kažu mi zatim da sam na onoj krivini
čepao liniju, tj. da sam prešao preko nacrtanog ostrva, a ovde je to ozbiljan prekršaj. Možda jesam, možda
nisam, ni ne sećam sa da sam video to ostrvo, ali nigde nije bilo apsolutno nikakvog saobraćaja.
Krene on da mi uzima
podatke i piše u blokčić i nastavlja da priča kako se ovde kazne plaćaju samo u konvertibilnim markama, koje
je već utvrdio da nemam, i da se mogu platiti samo u policijskoj stanici, a sad on ne zna šta da radi sa mnom,
a imam i djete, i bla bla, sledi sigurno sto puta ispričana priča koja služi da se iznudi moje pitanje: "Pa jel
može to nekako drugačije?".

Dobrom FBIH policajcu je izgleda laknulo što može da mi učini i da mi uzme dvadeset evra (na ruke i u džep) i
zatim se istopio od ljubaznosti objašnjavajući mi kuda dalje da idem, iako to vrlo dobro i sam znam.

Desetak kilometara dalje, tek što smo izašli iz Goražda, a nešto pre nego što smo izašli iz teritorije 
Federacije, zaustavlja nas novi pandur. Na tom mestu magistralni put koji je pre 5-6 kilometara izašao iz 
Goražda ponovo ulazi u neko mesto. Pandur se smestio stotinak metara iza table koja označava ulazak u
naseljeno mesto, a između njega i table nema ni jedne kuće, kapije ili ulaza u dvorište. Prošlo je dva sata
posle ponoći i nema ni žive duše.

Vozilo koje nas je mimoišlo pre par minuta nas je ablendovanjem upozorilo da usporimo, a i svakako sam već 
vozio sporije. Nadrndani pandur mi uzima saobraćajnu i vozačku koji su mi još bili u krilu i kreće da drži
predavanje o tome kako ne sme da se juri, kako je to naseljeno mesto, kako su ovo uzani putevi, itd. Pita
da li imam svu obaveznu opremu - vidim, rešio je. 

{% include layout/content/img_horizontal.html file_name="05.jpg" %}
Kreće istu onu priču o konvertibilnim markama i plaćanju u policijskoj stanici, sve uz pominjanje mog malog
djeteta. Rekoh (verovatno blago iziritiranim tonom), platio sam već vašem kolegi pre deset kilometara. Pita
*"Zbog brze vožnje?"* Objasnio sam mu apsurdni prekršaj zbog kog su me zaustavili i rekao da nemam potvrdu
da sam platio, pošto su mi uzeli novac na ruke. U tom trenutku je odustao od ubiranja harača, prebiranja 
obavezne opreme, merenja dubine šara na gumama i količine prašine na registarskim tablicama, i pustio nas je
da idemo dalje. Do kraja nismo imali drugih neprijatnosti.