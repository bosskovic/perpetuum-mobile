---
has_subposts: true
slug:        "2011-velebit"
title:       "Velebit - 2011"
excerpt:     "uspavani džin na granici svetova"
description: "Nekoliko fenomenalnih dana u oblacima magične planine."
image:       "/2011-velebit/kroz-oblake/img/20110607-11.jpg"
---

Internet spaja ljude na fantastične načine, i zahvaljujući njemu ljudi srodni duhom lakše nalaze put jedni do drugih.
Jedan od tih ljudi sa kojima smo imali sreće da nam se putevi ukrste je Alen, naš prijatelj iz Osijeka. Kao što crnogorske 
planine imaju posebno mesto u mom srcu, za Alena je to Velebit, i bilo je prirodno da je brzo stvorio pogodnu priliku
da tu ljubav podeli sa nama. 

U petak popodne trećeg juna 2011, Ela i ja smo na prvoj deonici puta koja bi trebalo da traje dva sata ali se odužila do 
duboko u noć zbog protesta ratara u Bačkoj i blokada puteva. Vreme u Bačkoj je musavo a kako prelazimo u Hrvatsku, 
počinje da pada kiša.

U Osijeku nas čekaju Alen i Ines, i posle kraćeg druženja, Alen nas smešta na spavanje u svom stanu. Tek što smo 
zaspali, u pola noći se budimo za polazak - treba voziti do mora.

Kroz izmaglicu i kišno sivilo izlazimo na autoput. Nov je, sređen, sa branama (ogradama) protiv buke i prašine sa strane, 
sa zelenim mostovima za divljač, novim vijaduktima i tunelima, ali Alen kaže da ih je to zadovoljstvo skupo koštalo i da će ga 
otplaćivati decenijama.

Kiša nas prati celim putem kroz Hrvatsku, sve do podnožja Velebita, do kog stižemo iznenađujuće brzo - već nešto oko jedanaest ujutro 
smo u Baškim Oštarijama. Popakovali smo se, natovarili i zakoračili na Velebit.

Iskustvo koje je sledilo bilo je izuzetno: magična planina, drugačija od svih drugih na kojima sam bio.
Utiske na žalost nisam odmah zapisao, ali ostali su mi dugo urezani, i često mi se dešavalo da me neke naizgled nepovezane
asocijacije naglo vrate u taj svet. Tekstove u produžetku zapisao sam početkom 2018. nakon jednog od tih putovanja kroz
vreme. 