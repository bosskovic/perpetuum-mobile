---
slug:        "2019-venecija"
title:       "Venecija 2019"
excerpt:     "trodnevni džoging kroz stari grad na vodi"
description: "Već neko vreme pripremam Vuka, pričam mu o gradu na vodi koji umesto ulica ima kanale, umesto automobila čamce, o
              gondolama i gondolijerima, o 'gusarskoj zlatnoj crkvi' i njegova mašta te priče sa zadovoljstvom prima. Konačno da i
              uživo posetimo taj neobičan grad."
image: "/putopisi/2019-venecija/img/20190427-05.jpg"
videos: ["hE2kpqnqmzg"]
tags:
  - venecija
photos:
  -
    key: 20190426-02.jpg
    title: Arsenal 
  -
    key: 20190426-03.jpg
    title: Arsenal 
  -
    key: 20190426-04.jpg
    title: Uzane ulice Castella 
  -
    key: 20190426-05.jpg
    title: Castello 
  -
    key: 20190426-06.jpg
    title: Castello 
  -
    key: 20190426-08.jpg
    title: severozapadni zid Arsenala
  -
    key: 20190426-09.jpg
    title: metalna staza uz zidine Arsenala
  -
    key: 20190426-10.jpg
    title: teren za basket u porti S. Francesco d. Vigna
  -
    key: 20190426-11.jpg
    title: iz Vukovog ugla
  -
    key: 20190426-12.jpg
    title: Svaka oluja počinje sa jednom kapljicom
  -
    key: 20190426-13.jpg
    title: "Mi smo partizani, živeli"
  -
    key: 20190426-14.jpg
    title: Castello   
  -
    key: 20190426-15.jpg
    title: Castello 
  -
    key: 20190427-01.jpg
    title: Guidecca ili Stara Detelinara na vodi (iz Vukovog ugla) 
  -
    key: 20190427-02.jpg
    title: Guidecca ili Stara Detelinara na vodi (iz Vukovog ugla) 
  -
    key: 20190427-03.jpg
    title: Neobični dimnjaci (iz Vukovog ugla) 
  -
    key: 20190427-04.jpg
    title: Venecijanska garaža (iz Vukovog ugla) 
  -
    key: 20190427-05.jpg
    title: Trg sv. Marka 
  -
    key: 20190427-06.jpg
    title: Trg sv. Marka 
  -
    key: 20190427-07.jpg
    title: pogled sa zvonika 
  -
    key: 20190427-08.jpg
    title: pogled sa zvonika (iz Vukovog ugla) 
  -
    key: 20190427-09.jpg
    title: Pretoria, pogled sa zvonika (iz Vukovog ugla) 
  -
    key: 20190427-10.jpg
    title: Loggia San Marco, pogled sa zvonika (iz Vukovog ugla) 
  -
    key: 20190427-11.jpg
    title: Santa Maria della Salute, pogled sa zvonika 
  -
    key: 20190427-12.jpg
    title: Santa Maria della Salute, pogled sa zvonika 
  -
    key: 20190428-01.jpg
    title: generalna proba pred rođendan 
  -
    key: 20190428-02.jpg
    title: Canal Grande 
  -
    key: 20190428-03.jpg
    title: Canal Grande 

      
---

{% include component/youtube/img_full.html id="hE2kpqnqmzg" %}

Interesantan grad sa bogatom istorijom i raskošnom arhitekturom a na svega sedam sati vožnje od Novog Sada, Venecija je
odličan kandidat za produženi vikend. Nama je to poslednji vikend aprila, koji se zgodno poklopio sa nedeljom u kojoj je
Vukov rođendan.

Pre skoro 20 godina sam se preko "student-servisa" mesecima bavio stanjem na električnim brojilima po fruškogorskim vikend 
zonama da bih mogao prvi put da posetim Veneciju i severnu Italiju, i 
vredelo je. Mada, obilazak Venecije je bio malo osakaćen. Zbog agencijske greške i nesnalaženja vođe puta, umesto celog 
dana, u Veneciji smo bili samo nekoliko sati i nije bilo vremena ni za šta izvan Trga sv. Marka.  

Ovaj put je bilo potpuno suprotno. Išli smo u sopstvenom aranžmanu i bili gospodari svog vremena. Lutali smo uzanim ulicama
iznenađujuće prostranog grada, gubili se po udaljenim sokacima i zbunjujućim lavirintima Castella, Dorsodura, San Marca, Murana...

Venecija je ogromna, stara stotinama godina pa samim tim i slojevita, u njoj se nalaze građevine ili cele četvrti (tj. 
šestine - sestieri) koje su građene ili naknadno prepravljane u različitim periodima, Canal Grande sa raskošnim palatama
najbogatijih, Rialto sa svojim pijacama i radnjama, turistima preplavljeni San Marco sa čuvenom bazilikom, Duždevom palatom i 
drugim javnim zgradama, Castello u kom su živeli siromašniji, ogromni Arsenal čije zidine i dalje brane pristup u ogromni
komad Castella, zeleni Giardini, Murano koji opet izgleda skroz drugačije sa svojim fabrikama i ima neki svoj šmek malo
skromnije Venecije, Guidecca koja se valjda najbolje može opisati kao Stara Detelinara na vodi...

Za dva ipo dana prepešačili smo sigurno preko 20km, vozili se brodićima više puta kroz Canal Grande i kroz lagunu severno i južno
od Venecije, a ipak smo samo zagrebali površinu. U mnoge delove nismo ni kročili, u Lido, Burano ili Cannaregio.

Ipak, ovaj neobavezni obilazak bez plana i pritiska nam je prijao. Vuku su vožnje brodićem bile najinteresantnije. Kanali
su ga u početku zadivili ali je to brzo izgustirao, ubacio u šestu pa je ostatak bio kardio-obilazak Venecije.

***

{% include component/img/full.html file_name="20190426-06.jpg" %}

{% include component/img/horizontal.html file_name="20190426-01.jpg" %}
Faktografski podaci o Veneciji su lako dostupni i ja ih neću ovde reprodukovati, već ću samo navesti neka zapažanja i
iznenađenja na koja smo naišli.

Kažu "Venecija smrdi"; mi smo valjda imali sreće pa nam je mirisala na more i so. Dočekalo nas je oblačno nebo i još oblačnije 
sivo-zeleno more lagune. Tiskamo se u šarenilu turista koji se gotovo prelivaju iz prepunog vaporeta koji krivuda Velikim 
Kanalom. Držim Vuka u rukama kako ga ne bi izgazili, a i da bi mogao nešto da vidi.

Verovatno jedna od prvih stvari koje svi zapaze je kako Venecija tone (ili se nivo mora podiže); nekadašnji nivo rive
je danas ispod vode, nekadašnji pragovi su pod vodom, mnogi ulazi zazidani, u druge se ulazi kroz gornju trećinu nekadašnjih
vrata... Ponegde se lepo vide slojevi, vidi se da je stopa mermernog stuba oslonjena i utopljena u pola metra kasnije nasute 
podloge. Više puta skrećem Vuku pažnju na ovo i objašnjavam mu proces kako su se pobijali drveni šipovi u mulj i pesak
i da su se na njih naslanjale teške kamene i mermerne građevine koje sada polako tonu, i to na njega ostavlja snažan
utisak.

Stižemo u gungulu i "ludnicu" San Marka i taktički se povlačimo niz rivu na jugoistok. Još je rano jutro a mutno nebo nam
ne pomaže da se razbudimo, rasanimo i dođemo sebi posle cele noći za volanom, jedino Vuk uzbuđeno trčkara okolo. Prolazimo
Arsenal i Pomorski muzej i nastavljamo ka jedinom mestu koje sam namenski tražio i koje bih bez toga verovatno promašio 
i propustio. U pitanju je Riva dei Partigiani, i na njoj spomenik ženama stradalim u Drugom svetskom ratu, jeziva bronzana 
skulptura žene u ležećem položaju na stepenicima u liniji vode, koja je vidljiva samo tokom oseke.

Nedaleko od partizanskog spomenika su javni parkovi i kompleks u kom se održava Biennale. U parku se nalazi par dečijih
igrališta okruženih klupama na kojima roditelji dremaju dok im deca divljaju. Dremamo i mi dok Vuku nije dosadilo igralište,
a zatim krećemo iz parka polako nazad ka Arsenalu.

{% include component/img/horizontal.html file_name="20190426-02.jpg" %}
Kratko razmatramo i brzo odbacujemo ideju obilaska Pomorskog muzeja - nema mnogo smisla dok Vuk još malo ne poraste, ovako
bi ga samo protrčali. Sedamo da doručkujemo na stepenice uz kanal na ulazu u Arsenal. Pridružuje nam se jato galebova i
golubova koje Vuk velikodušno hrani komadima svog sendviča sa humusom koji mu se ne sviđa.

{% include component/img/vertical.html file_name="20190426-04.jpg" %}
Posle doručka zalazimo u Castello, čije uzane i krivudave ulice imaju fantastičan šmek. Nasuprot nakićenoj raskoši 
turističkih klopki u okolini San Marka, odaju utisak svakodnevnog života: fasade koje se krune i nose patinu, žive 
građevine koje su videle decenije i vekove prerada, dorada, pregrađivanja i prenamena, veš koji se suši na štrikovima 
koji spajaju litice tih uzanih kanjona... Tokom šetnje kroz Castello čini mi se da nismo videli ni jednog turistu, gotovo 
da nikog nismo ni videli, ponekad bi naleteli na neku namrštenu babu u crnini, vunenim čarapama i papučama.

Za oko nam zapadaju neobični dimnjaci, koji su u Veneciji izgleda građeni izvan građevina, i njihovi profili se jasno 
ocrtavaju na fasadi kao i proširenja u osnovi koja su zapravo ložišta. To se može videti na fasadi gotovo svake građevine, 
izuzev onih najraskošnijih. A mnogi dimnjaci se na vrhu završavaju nekim neobičnim levcima. Nisam se potrudio da saznam zašto.

Kišu smo očekivali i bili smo opremljeni za nju, ali kada se konačno stuštila, samo Vuk je bio pripremljen (njega
sam na vreme presvukao i obukao u donju i gornju kabanicu). Spojili se nebo i zemlja - pravi letnji pljusak sa grmljavinom,
prvo se malo junačimo i nastavljamo da šetamo, a onda krećemo u jurišu u potragu za zaklonom - malim svodom koji izlazi
na jedan od bočnih kanala. Kad je kiša oslabila, nalazimo simpatičan kafe i sedamo na čaj/toplu čokoladu.


{% include component/img/horizontal.html file_name="20190426-11.jpg" %}
Dok se topla čokolada ohladila i kiša je gotovo prestala, pa smo nastavili naše lutanje Kastelom. U jednom trenutku, 
počeli smo da nailazimo na dečake u dresovima, kopačkama i dokolenicama, a zatim
izbili na fudbalski teren! U Veneciji! Zatim, pokušavajući da se nekako izvučemo iz Kastela, pratili smo jedini vidljiv 
orijentir - zvonik crkve S. Francesco d. Vigna, i prilazeći čuli poznat zvuk koji ritmično odjekuje crkvenom portom. Ipak
smo provirili da bi se uverili da je u nju smešten basket teren. Konačno, pre nego što smo se izvukli iz Castella, naleteli 
smo na sedište venecijanskog ogranka Alcolisti anonimi.

Sutradan idemo u dugu vožnju vaporetom kroz lagunu u kojoj je Venecija smeštena i posmatramo peščane plićake koji ponegde 
probijaju površinu i koji verovatno veoma liče na ostrvca na kojima je nikla prvobitna Venecija pre hiljadu i više godina.

{% include component/img/horizontal.html file_name="20190427-06.jpg" %}
Iskrcavamo se u blizini San Marka i ulećemo u gužvu. Venecija je puna Indijaca/Pakistanaca, ne samo kao turista već i u 
ugostiteljstvu; svaki treći restoran ili kafić u Veneciji ima tamnopute konobare ili animatore koji prizivaju goste 
engleskim jezikom sa karakterističnim, tvrdim akcentom; i hotelčić u kom smo mi bili u Veneciji Mestre drži porodica iz 
Pakistana.

{% include component/img/horizontal.html file_name="20190427-07.jpg" %}
Stižemo na trg Sv. Marka, a tamo redovi za sve - redovi za baziliku, toranj, Duždevu palatu... Srećom, ima neki servis na internetu
gde može za svega nekoliko eura da se uplati rezervacija i da se preskoči čekanje u redu, i za to većina turista izgleda
ne zna. Iskoristili smo tu pogodnost za ulazak u baziliku (ali nas to nije spasilo od reda u samoj crkvi) kao i za obilazak
tornja. Toranj svakako vredi, jer pruža pogled od 360 stepeni na celu Veneciju. Mi smo u tornju bili nakon što smo već 
obišli mnoge delove Venecije, pa smo mogli zgodno da ih prepoznamo od gore. 

{% include component/img/horizontal.html file_name="20190427-10.jpg" %}
Pre dvadesetak godina kada sam bio u Veneciji, došao sam načitan i naložen, sa saznanjem i razumevanjem kako i na koji
način se blago iz istočnog Mediterana slivalo u Veneciju, bio sam vrlo negativno naoštren pre nego što sam ušao u baziliku
sv. Marka, tu "gusarsku riznicu u kojoj se čuva blago popljačkano iz Konstantinopolja". I to sve stoji, ali ipak kada sam
ušao, njena unutrašnjost, oble kupole, zlatni odsjaj mozaika... su ostavili snažan utisak na mene i promenili mi raspoloženje.

Ovaj put se nisam tako osećao; malo me je nerviralo sporo kretanje u redu kroz crkvu a i morao sam da zabavljam Vuka koji
se dosađivao - pričao sam i pričao, i vrlo se iznenadio po povratku u Novi Sad kada sam čuo koliko toga može da reprodukuje.

Posle obilaska tornja i crkve se evakuišemo i neki mirniji deo grada, i izbor pada na Murano - skromniju kopiju venecijanskog
jezgra. 

{% include component/img/full.html file_name="20190428-03.jpg" %}

{% include component/img/horizontal.html file_name="20190428-02.jpg" %}
Poslednji dan je osvanuo mutan i kišan. Iskrcavamo se na autobuskoj stanici i krećemo u vožnju Kanalom 
Grande do Rialta, odakle zaodenuti u kabanice krećemo u kratku šetnju trgovima, pijacama i uzanim ulicama. Na mostiću u
jednoj od zabačenih uličica kiša staje taman toliko dugo da možemo da izvadimo tortu, zabodemo svećicu i otpevamo 
rođendansku pesmu. Kiša ubrzo počinje da pada punom žestinom pa se povlačimo iz Venecije a detaljniji obilazak Rialta ostaje
za neki naredni put.

{% include component/img/full.html file_name="20190428-01.jpg" %}

### Logistika

Imali smo sreće da izbegnemo uskršnje gužve na putevima, i od Novog Sada preko Rume, Zagreba, Ljubljane i Trsta smo do
Venecije Mestre stigli za oko 7 sati vožnje. Usput ima dve granice i četiri granične kontrole (između Srbije i Hrvatske i
između Hrvatske i Slovenije), u Hrvatskoj i Italiji se putarina plaća na kiosku a u Sloveniji su vinjete. 

Venecija je popularno turističko stecište još od devetnaestog veka, kada je u njenoj dekadenciji uživalo evropsko plemstvo
koje je to sebi moglo da priušti, a ta popularnost je vremenom samo rasla, pa je samim tim i veoma skupa. Jedna od 
finansijski razumnijih kombinacija za posetu Veneciji je naći smeštaj na kopnu (u mestu Venezia Mestre) i kupiti dnevnu
ili višednevnu kartu za javni prevoz. Tako smo i uradili, i dobro je ispalo. Venezia Mestre je ispresecana autobuskim
linijama koje idu do Venecije, i čini mi se gde god da je smeštaj, ne treba hodati do stanice duže od pet minuta. Tu je
takođe i železnička stanica pa je moguće ići i vozom.

U samoj Veneciji javni prevoz ide vaporetima, brodićima koji saobraćaju duž kanala i pristaju na plutajućim stajalištima. 
Neke linije idu kroz Kanal Grande i staju na svakoj stanici, neke su brže i staju na svaku drugu, druge idu okolo, obilazeći
Veneciju sa severa ili juga. Propusnica za prevoz koju smo mi imali omogućavala nam je da koristimo sve autobuske i brodske
linije.

Polasci autobusa i brodića su redovni i učestali, ali je i uprkos tome velika gužva.
