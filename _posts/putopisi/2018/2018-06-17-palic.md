---
slug:        "2018-palic"
title:       "Izlet do Palića"
excerpt:     "zoo vrt"
description: "I pored svog unutrašnjeg otpora, poveo sam Vuka u zoo vrt. Iako je dosta prazan i oskudan, očekivao sam, ili se bar
              nadao, da će se više obradovati i zaniteresovati. Ali vožnja po jezeru je bila prijatna..."
categories:  ['putopisi']
image: "/putopisi/2018-palic/img/20180617.jpg"
videos: ["hv1JKmzCqvI"]
    
---

Do sada sam u životu već toliko etičkih kompromisa pravio da u rečniku komotno uz "licemer" može da stoji moja slika. 
Poslednji u nizu je odlazak u zoo vrt. Reko', ''ajde, dok je Vuk mali, da mu ne kvarim detinjstvo i da ga povedem da vidi 
uživo neke od egzotičnih divljih životinja, a kad malo sazri, naučiću ga već etičku podlogu. To je bar bila ideja.

{% include layout/content/youtube.html id="hv1JKmzCqvI" %}

I stigosmo tako na Palić, lep dan, prvi posle niza kišnih, prošetali se malo uz jezero i krenuli u zoo vrt. 
Jeste malo bez veze, s' jedne strane ne podržavam zoo vrt i nasilje nad životinjama koje on predstavlja, a s' druge, kada smo 
već došli tu, manjak životinja je bio upadljiv, a i onima koje su tu, pristup je bio loš. Ređaju se prazni kavezi i 
terarijumi, muzgava stakla kroz koja se skoro ništa ne vidi, letargične životinje skrivene i zavučene po ćoškovima...
Od egzotičnih životinja koje četvorogodišnjak može iz topa da nabroji, 
tu su lavovi, tigrovi, žirafe, šimpanza, beli medved, mrki medved, vukovi, foka i to je otprilike to. Nema slonova, nema
nosoroga ili nilskog konja, nema velikih majmuna (osim onog jednog šimpanze). Mnogim životinjama kojima je vrt dom je vrlo
teško prići - žirafe i zebre smo jedva videli, leoparde nismo videli (ili ih nema ili su se zavukli negde), šimpanza je
izašao trenutak pre nego što smo odustali i krenuli dalje. 


Vuku nisam rekao gde idemo, pripremio sam to i najavio kao veliko iznenađenje, ali sam se pribojavao i nekako očekivao
reakciju. Njegovu generaciju je veoma teško iznenaditi, kao da ne umeju da se obraduju iznenađenju, aktivnosti ili
poklonu, kao da su sve već videli, sve već imaju, ni za čim ne žude i ništa ne priželjkuju.

Kad smo ušli, mlako je reagovao kada je shvatio da ćemo gledati životinje, ali kako su se nizali prazni kavezi ili oni sa
dremljivim životinjama, brzo mu je dosadilo. Od svega mu je najinteresantnije bilo igralište (neuništive 
čelične sprave: vozić, ljuljaške, klackalice, iste one na kojima smo se mi igrali osamdesetih), i tu, na igralištu, smo 
proveli ubedljivo najviše vremena.

Pre polaska kući, provozali smo se malo pedalinom po jezeru, i to nam je bilo interesantno obojici.

Na kraju, mislim da sam pogrešio. Trebalo je da ostanemo na tome da se životinje gledaju u divljini, na slobodi, a broj
onih koje je Vuk do sada video nije beznačajan: medved, zečevi, lisice, srne, veverice, krtice, ježevi, divokoze, zmije,
gušteri, mnoštvo ptica...