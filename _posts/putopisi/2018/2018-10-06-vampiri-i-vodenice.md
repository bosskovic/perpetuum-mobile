---
slug:        "2018-vampiri-i-vodenice"
title:       "Vampiri i vodenice"
excerpt:     "povlenske podgorine"
description: "Lep kraj, jedan od najlepših kroz koje sam vozio, prošaran listopadnim šumama i šarmantnim zaseocima i 
              ukrašen lepim vidicima. Kao izmišljen za jednodnevne vožnje."
image: "/putopisi/2018-vampiri-i-vodenice/img/20181006-03.jpg"
videos: ["NYnPFKzzrIk"]
tags:
  - povlen
  - taor
---

Lep kraj, jedan od najlepših kroz koje sam vozio, rame uz rame sa Liškovcem, Miročem i Đerdapom u istočnoj Srbiji. Teren 
je idealan za vožnju; išao sam većinom makadamima raznog kvaliteta - od puteva kojima su kiše i traktori sažvakali dušu, 
do finih tucanika, zemljanih puteva i uzanih asfalta koji povezuju zaseoke.

{% include component/youtube/img_full.html id="NYnPFKzzrIk" %}

{% include component/img/horizontal.html file_name="20181006-01.jpg" %}
Krenuo sam sa Debelog brda glavnim grebenskim putem preko Povlena, pored Velikog, Srednjeg i Malog vrha. Sezona zidanja 
luksuznih vikendica još je u jeku, a niču i "etno sela", kolibe i slično. Sa Povlena sam se spustio u Donji Taor i tamo 
obišao mali vodopad na Skrapežu i nekoliko vodenica u blizini Taorskog vrela. Jedna vodenica (Pepića vodenica) je 
obnovljena, dok su ostale u različitim stadijumima raspadanja. Lepo što kreću da ih obnavljaju, ali šteta što to ne rade 
autentičnim tehnikama i materijalima. Do samog Taorskog vrela nisam išao (cunjao sam malo okolo i nisam video ni putokaze 
ni stazice a okolina potoka je zarasla u koprive i kupine).

Iz Donjeg Taora se penjem ka Makovištu. Tokom Drugog svetskog rata ovo je bio četnički kraj, pa na više mesta nailazim 
na spomenike partizanima stradalim od noža, ražnja i drugih kreativnih metoda.

Vozim dalje kroz šume, livade i zaseoke, a oko mene lepe stare dinarske kuće na četiri vode, neke je zub vremena već 
uveliko načeo, krovovi upali, zidovi polegli, a u drugima se živi: crep je presložen, fasade umivene novim slojem kreča 
a oko kuća cveće. Nasadi maslina, voćnjaci, zrele jabuke koje se kotrljaju pored puta... A najlepše od svega je što 
gotovo u svakom trenutku horizontom dominiraju planinski vrhovi - Povlen, Ostreš, u daljini Maljen i Tara, sa druge 
strane podrinjske planine, Jablanik...

Spuštam se ka Zarožju. Pre polaska sam ponovo pročitao Glišićevu pripovetku "Posle devedeset godina", i rešio da 
potražim vodenicu Save Savanovića. Dobro je opisao Zarožje: grdne gudure koje oštro odudaraju od okolne pitomine. U 
daljini, iznad najužeg i najdubljeg dela male klisure vidim neke oštre stene, liče mi na kamene rogove. Sve vreme 
hipnotisano gledam u njih dok im se približavam spuštajući se blago strmim putem koji kruži padinama po kojima su rasuti 
zaseoci sela Godečeva.

Izgubio sam već mnogo visine i "rogovi" se sad nadnose direktno iznad mene, da li su možda oni dali ime Zarožju? Spuštam 
se do rečice Rogačice, prelazim most i u jaruzi ispod puta vidim vodenicu. Malo sam razočaran, u fazi obnove je ali od 
betona, cigle i glinenog crepa. Posle sam našao na internetu da je originalna vodenica stajala do 2011. doduše sa 
provaljenim krovom, a godinu dana kasnije su se i zidovi obrušili.

Skupo me je koštao ovaj spust radi nagrade koja je izostala, i sad je trebalo nadohnaditi svu izgubljenu visinu. Penjem 
se konstantno strmim putem, srećom asfaltnim, koji prolazi tik ispod Sokolina stena (proverio sam, ipak nisu "rogovi").

{% include component/img/full.html file_name="20181006-06.jpg" %}

{% include component/img/horizontal.html file_name="20181006-10.jpg" %}
Posle pola sata isceđen izlazim na put Bajina Bašta - Valjevo, i krećem prema Debelom brdu. A za kraj dana, bonus: duga 
na horizontu. I tako punih sat vremena vozim uzbrdo, s jedne stane mi je sunce koje zalazi, sa druge duga, i to dvostruka, 
a iznad mene pada kiša. Sliva mi se svežina niz lice i bubrege ali mi je toplo oko ... centra za mazohizam i fascinaciju 
jarkim bojama i šljaštećim predmetima.

Zatvaram krug i stižem do kola po danu, ali "ža dlaku šinko".