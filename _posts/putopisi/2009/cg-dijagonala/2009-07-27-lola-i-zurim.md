---
slug:        "lola-i-zurim"
title:       "Moračke planine, Lola i Žurim"
excerpt:     "kroz travnata prostranstva okrunjena stenjem i kamenjem"
description: "Kad staviš sve na papir, ovaj kraj nije bog-zna-šta: gotovo da nema ni drvceta, prostranstva livada okrunjena stenjem i kamenjem, nisam video mnogo upečatljivih vrhova... Uprkos tome, ovaj kraj mi ima neki specijalni šmek i posebno sam uživao prolazeći kroz njega." 
categories:  ['2009-cg-dijagonala']
image: "/2009-cg-dijagonala/lola-i-zurim/img/038.jpg"
photos:
  -
    key: 032.jpg
    title: "Sa Malinom Bojićem, iza: Komovi"
  -
    key: 034.jpg
    title: Lola
  -
    key: 035.jpg
    title: Neško Vujačić, moj rakija buddy
  -
    key: 036.jpg
    title: Lola
  -
    key: 038.jpg
    title: Šljemena 
  -
    key: 039.jpg
    title: Šljemena
  -
    key: 040.jpg
    title: Štirni do 
  -
    key: 041.jpg
    title: Mali Pariz u sred Nedođije
  -
    key: 042.jpg
    title: Rekalkulacija rute uz pomoć đeda
  -
    key: 043.jpg
    title: Borovnik i Lukavica
  -
    key: 044.jpg
    title: Pre dve godine ovde je bio makadam
  -
    key: 045.jpg
    title: Bojovića bare
  -
    key: 046.jpg
    title: Crkva Sv. Ilije i pored nje Nikšin kiljan
  -
    key: 047.jpg
    title: Mihailo Miljo Marković, epizodni junak Jonetove epske vožnje ovim krajem 1999. godine

tags:
  - moračke planine
  - lola
  - žurim
  - nikšin kiljan
  - kapetanovo jezero
  - rovca
    
---

### Moračke planine
 
Iako su za mnom dva naporna dana, pet - šest planina i oko 180 kilometara pretežno makadama, budim se svež i 
odmoran. Na moje oduševljenje, prvo što vidim po izlasku iz kuće su udaljeni vrhovi Komova koji vire kroz procep koji 
Morača pravi između masiva Sinjevine i Kape Moračke. Prvi put da ih vidim, a da pauzdano znam da su to oni.

{% include layout/content/img_horizontal.html file_name="032.jpg" %}
Zahvaljujem se na svemu mojim domaćinima i krećem na put preko moračkih planina. Već drugi put prolazim ovim širim 
područjem, i iako krajolikom dominiraju travnate kose prošarane stenama, nekako ima poseban šmek i draž. S vremena na 
vreme nailazim na ljude u poslu, i svi su vrlo srdačni i ljubazni.

### Neško Vujačić 

{% include layout/content/img_horizontal.html file_name="035.jpg" %}
U podnožju planine Lole, ispred usamljene kolibe nailazim na živahnog starca. Obradova se on kad me vide, kao da sam mu 
rod rođeni. Uvede me unutra ne hajući za moje planove i programe i krene da me nudi rakijom. Ali ima nekoliko flaša 
i nije siguran koja je najbolja. Probere on dva kandidata, naspe punu čašu iz jedne, trgne, naspe punu čašu iz druge, 
trgne, kaže *"ova!"* pokazujući prstom na pobednika i iz nje naspe obojici po dozu.

Čim je to važno pitanje rešeno, počnemo mi neki razgovor, pa o čemu ćemo, nego o "porijeklu". Naravno, ispostavlja se 
posle druge rečenice da smo "rod". Neško Vujačić, kako je inače ime mog rakija sagovornika, je iz plemena Nikšića 
Trebješana, a zajednički predak nam je upravo taj mitski Nikša, sitni feudalac s početka XIV veka.

Nakon što nas je to saznanje dodatno zbližilo, već uz drugu dozu pričamo o svemu i svačemu; pitam ja njega koliko dugo 
je tu sam, kaže već nekoliko nedelja, žena mu je bolesna dole u selu. Pita on mene za stanje useva u Vojvodini 
(standardno pitanje) i ja složim nešto da zvuči pametno, itd.

U suštini najinteresantnije mi je bilo da čujem nešto o istoriji tog kraja. Koliko sam povezao, ove planine su bile dom 
uskocima, očajnim ljudima koji su se tu sklonili nakon što su se negde zamerili Turcima. Zatim su ih odatle terorisali 
i pljačkali, što im je bio osnovni izvor prihoda, za "junački" ali i dalje vrlo siromašan život. Neškovi preci, 
Trebješani, bili su svojevremeno najače pleme u okolini Nikšića. Iz njihovih redova bio je i vojvoda Grdan koji je 
podigao jednu od od najvećih buna protiv Turaka na prelazu XVI u XVII vek. Ta, kao i druge bune koje su Trebješani 
dizali grubo je ugušena, i nakon toga sledila je "pohara" od koje se pleme nikad nije oporavilo. Ljudi su se rasejali 
na sve strane, a Neškovi preci su došli ovde, u Gornju Moraču, u Uskoke.

### Malo uskoci, malo hipici 

{% include layout/content/img_horizontal.html file_name="039.jpg" %}
Zabavljao bi on tu mene i zalivao rakijom do sutra, ali ja ipak želim da krenem dalje. Penjem se na Šljemena, manji 
greben na severozapadu Lole, i spuštam u Štirni do. A tamo čudo. Na sve strane kamenjar sa po kojom travkom koja izbija tu i tamo, 
a samo oko jedne kućice na malom placu eksplozija vegetacije. Ne znam šta su radili, nasuli humus, pažljivo negovali, puštali 
klasičnu muziku, ali njima nekako sve lepše uspeva nego svim komšijama kilometrima unaokolo.

{% include layout/content/img_horizontal.html file_name="041.jpg" %}
Penjem se na manji prevoj, i tu umesto prema Lukavici, pogrešno skrećem u Krnovsko polje. Vrlo brzo shvatam grešku, ali 
lepo me je poneo put koji ide nizbrdo, pa računam, naići ću već kasnije na neko skretanje koje će me vratiti gde treba. 
Prolazim pored nekoliko koliba, ali pažnju mi privlače kockaste kućice razbacane po travnatim padinama. Neodoljivo me 
podsećaju na srednjeameričke pueblose. Vidim da ovaj put vodi negde gde ne treba, i okrećem se nazad taman na 
vreme da vidim znak koji kaže "Mali Pariz". E sad sam u totalnom čudu.

Vraćam se putem kojim sam došao i zastajem pored kuće u čijem dvorištu žena nešto radi, da je pitam za pravac. Ne sluša 
ona uopšte šta joj pričam, već će *"Što si tako mršav? Jesi jeo nešto danas? Hajde da ručaš!"* Gorštačko gostoprimstvo je 
mač sa dve oštrice, kada ti treba, može život da ti spasi, a kad ti ne treba, ne možeš da ga odbiješ bez velike 
neprijatnosti.

Ulazim unutra i sedam za trpezu pored đeda, starca koji sa svojim suvim licem, snežno belom kosom i obrvama i svetlo 
plavim očima neodoljivo podseća na mog dedu. Pričam tu malo sa njima, čude mi se što radim to što radim, čude se kada 
sam im rekao koliko imam godina, pošto njihov sin tj. unuk koji tek što je punoletan je dosta krupniji od mene, itd.

Pitam ih za pravac, i jasno je i njima i meni da sam skrenuo gde ne treba, samo što se ne slažemo šta dalje. Ja bih 
najradije da presečem nekom prečicom, dok bi me ona najpre poslala okolo naokolo do asfaltnog puta za Nikšić, pa da 
odatle hvatam skretanje za Kapetanovo jezero. *"Hajde đede, idi pokaži momku put"* reče žena pošto sam ja ostao uporan u 
svojoj nameri. Dok smo stigli do neke livadice gde on napasa krave, već treći put mi ponavljao: *"Sad ću ja tebe da 
naučim kako da ideš, kreneš..."* Slušam ga strpljivo, i u trenutku mi sine da ga pitam za Mali Pariz. Kaže, nekada se tu 
skupljala omladina iz grada i pravila igranke, pa su tom naselju od milošte nadenuli ime Mali Pariz. I tabla koju sam 
video njihovo je delo.

{% include layout/content/img_horizontal.html file_name="042.jpg" %}
Dok guram bicikl uz strmu travnatu padinu, pedesetak metara udaljen starac mi brdskim razglasom šalje poslednja uputstva 
kako da nađem prečicu do Lukavičkog jezera: *"Idii livadoom gore do glavicee... Do glavicee. Pa onda put krtoolee. Nemooj 
da skrećeš, nego pravo do krtoole. Pa pored vodee na čukuu..."* Samo sam mu mahnuo i nisam dalje slušao. I tako mi je to 
isto već tri puta ispričao.

### Lukavica i Piperi 

{% include layout/content/img_horizontal.html file_name="043.jpg" %}
Prolazim glavicu, krtolu, čuku, jednu, drugu, treću, sve nešto improvizujem, nigde na vidiku nečega što bi se moglo 
nazvati putem. Na jednoj čuki malo dalje, grubo u pravcu kojim mi se čini da treba da idem, vidim čobana i stado ovaca. 
Penjem se i prilazim mu. Lepo je "radno mesto" odabrao, odličan pogled gde god da se okreneš. *"Ođe ti Lovćen, ođe 
Maganik, ođe Žurim"*, itd... Lepo se vidi i put na koji treba da siđem i posle kraćeg spusta niz travnatu padinu nalazim 
se na njemu.

Ubrzo me put navodi u jedan veći piperski katun. Nekako sam od samog ulaska pa sve dok nisam poodmakao osećao neku 
nelagodu. Na samom ulazu je na nekoj motki razapeta polugola lutka iz butika, sve vrvi od života, s' jedne strane neko 
lupa o šerpe, s druge muču goveda, grupice klinaca se jure okolo... Kao da sam ušao u selo Komanča i promicao između 
vigvama, nesvesno izbegavajući kontakt očima da se ne bih zamerio...

Posle još jednog pogrešnog skretanja i improvizacije koja je sledila izlazim konačno na poznat put Nikšićka Župa - 
Kapetanovo jezero. Vozio sam tu pre dve godine, samo što je od tada makadam zamenjen asfaltom sve do Bojovića Bara.

### Mali svet 

{% include layout/content/img_horizontal.html file_name="044.jpg" %}
Stižem do kraja asfalta i prelazim poslednjih nekoliko kilometara koji me dele od Kapetanovog jezera. Pravim manju pauzu 
kod Nikšinog kiljana. Crkva Svetog Ilije čija gradnja je tek počinjala kada sam tu bio pre dve godine, sada je već skroz 
gotova. U blizini crkve šatra a iz njenog hlada nekoliko ljudi galami da im priđem. Neki od njih su vidno intoksicirani, 
neki malo manje.

Ovaj što je najpijaniji, navalio da idem kod njega, on će da me ugosti, ima jagnje da zakolje, ma ne, vola, a ja bih bio 
najsrećniji da nikada više nikoga ne zakolje. Drugi, ćutljiviji sedi čovek, skoro da ne skida pogled sa mog bicikla. *"A 
jel znaš ti možda jednog biciklistu"*, već naslućujem o kome se radi, ipak nije ovuda prošlo hiljadu bajkera, *"Jovana 
Erakovića iz Beograda"*. Naravno da znam, doduše ne lično, ali njegov <a href="http://www.ciklonaut.com/Turoteka/1999/Leto99/Kapetanovo2.htm" target="_blank" class="external">tekst</a> i opis vožnje pre tačno deset godina kada je 
prošao upravo ovim krajem je možda bio presudan kada sam početkom 2004. kopajući po Internetu uopšte počeo da razmišljam 
o biciklizmu na takav način.

{% include layout/content/img_horizontal.html file_name="047.jpg" %}
*"A jel znaš da ima tekst u kome piše o meni na Internetu"*, pipa se po džepovima, *"nije mi sad tu, ali našao sam to ja"*. 
Naravno da znam, vrlo je simpatično Jone opisao susret sa ovim starcem kod Nikšinog kiljana. *"A jel možeš nekako da mi 
pomogneš da dođem u kontakt sa njim, voleo bih da mu se javim?"* Može, što da ne. Uzimam broj telefona koji sam po 
povratku poslao Jonetu e-mailom, ali nikad nisam dobio nikakav odgovor pa ne znam da li je epizodni junak 
brdsko-biciklističkog epa uspeo ponovo da dođe u kontakt sa njegovim protagonistom i autorom...

### Kapetanovo jezero 

Neposredno pred Kapetanovim jezerom, susrećem se sa dva čoveka. Ne sećam se kako je tačno započeo razgovor, ali došlo je 
do predstavljanja, i jedan od njih, onaj koji je vodio glavnu reč, kaže *"Dragan Minić"*. *"Ahaa, od Bulatovića?"* upitam 
ja. *"Da, a otkud ti to znaš?"* pogleda me on začuđeno. *"Paa, i ja sam poreklom od Rovčana"*. Prošetam ja tu njega ukratko 
po rovačkoj istoriji, pa će on: *"eno ona kuća tamo sa prodavnicom je moja, sačekaj me tamo samo da* (ne sećam se tačno 
šta je trebao da uradi sa tim čovekom), *pa ćemo fino da se ispričamo o rovačkoj istoriji"*. Hm, još je uveliko dan, i bez 
problema mogu da se spustim do Veljeg Dubokog, možda i kroz kanjon Mrtvice, ali i ovo je zgodna prilika za razgovor. Pri 
tom imam ja još jednu skrivenu agendu.

Maštanje, planiranje i kombinovanje raznih finti i varijanti mi je uža specijalnost. Tako već neko vreme maštam o 
višednevnom planinarskom boravku na Moračkim planinama, gde bi jedna grupica stacionirana kod Kapetanovog jezera 
napravila niz jednodnevnih šetnji sa usponima na okolne vrhove, obilaskom kanjona Mrtvice, vrela Morače, itd... Eto 
zgodne prilike da prikupim sve potrebne podatke vezane za logistiku. Pristajem na "razgovor", i rastajem se privremeno 
sa grlatim Minićem.
{% include time_machine.html text="Leto 2016, a ovaj plan i dalje čeka realizaciju" %}

Kada se Dragan vratio, kod njega se okupilo još nekoliko komšija. Brzo se ispostavilo da je moje znanje rovačke
istorije svežije od njihovog, ali sam svašta drugo korisno saznao. Saslušavši moje planove, Dragan me je uputio
na svog prijatelja u Veljem Dubokom kod kojeg mogu da ostavim bicikl kada budem išao u Višnje, uputio me je na rođake
u katunu na planini Maganik ako se rešim da se uputim na tu stranu i trudio se da me odvrati od prolaska kroz kanjon Mrtvice.

Načelno smo se i dogovorili da je skroz izvodljivo da sa grupom prijatelja dođem u ranu jesen, kada su košenje i
ispaša pri kraju i kada on među poslednjima ostaje na jezeru. Tada se u kućicama pored jezera može naći dovoljno mesta za 
spavanje, a i on bi mogao da pomogne oko organizovanja prevoza, na primer ako bi se spustili niz Milin do do Veljeg Dubokog i
kroz kanjon Mrtvice do Međuriječja, da nas neko tamo pokupi, natrpa u kamion i vrati gore do Kapetanovog jezera.
{% include time_machine.html text="Nažalost ovo nisam ostvario i kontakt sa Draganom mi je zamro nakon što sam mu par godina kasnije po prijateljima koji su boravili u tom kraju poslao neke knjige." %}

Ni drugih zanimljivih priča nije manjkalo, naročito nakon što sam posle nekoliko čašica
razgovora "spontano" otvorio temu Manitog jezera. Nizale su se fantastične priče jedna za drugom, kao da su se moji sagovornici
trudili da nadmaše jedan drugoga pripovedajući o crnim konjima i zelenim ovnovima koji u sumrak izlaze iz jezera, o zimskom danu, 
zaleđenom jezeru i strašnom prasku uz koji se kroz led probijaju jelenski rogovi, o jezeru koje nema dno, već na 
određenoj dubini zapravo plutaju neke kamene ploče, itd.
{% include time_machine.html text="Dve godine ranije sam takođe slušao zanimljive priče o Manitom jezeru, ali moji tadašnji sagovornici nisu bili ni blizu ovako pričljivi i maštoviti." %}

Bilo je već kasno kada sam se kroz mrklu noć bez mesečine popeo do brežuljka iznad Drganove kuće gde sam ranije otvorio šator.
Taj dan se nisam previše umorio, i imao sam još dovoljno snage da ležim neko vreme na travi pored šatora i posmatram
mnoštvo svetlucavih tačkica iznad sebe.

<span class="caption text-muted pull-right">Integralni tekst napisan u proleće 2010.</span>