---
slug:        "skadarsko-jezero"
title:       "Severnom stranom Rumije"
excerpt:     "Sa pogledom na Skadarsko jezero"
description: "Budim se posle burne noći i vozim severnom stranom Rumije. Spuštam se u Virpazar i tu čekam voz za Novi Sad." 
categories:  ['2009-cg-dijagonala']
image: "/2009-cg-dijagonala/skadarsko-jezero/img/122.jpg"

tags: 
  - rumija
  - skadarsko jezero

photos:
  -
    key: 119.jpg
    title: Pogled na Skadarsko jezero u blizini granice sa Albanijom
  -
    key: 120.jpg
    title: Pitomi kesten, kažu meštani star 600 godina 
  -
    key: 121.jpg
    title: Skadarsko jezero 
  -
    key: 122.jpg
    title: Skadarsko jezero 
  -
    key: 123.jpg
    title: Skadarsko jezero 
  -
    key: 124.jpg
    title: Crmnica 
    
---

Odabrao sam skrovito i ušuškano mesto za šator, ali posledica je bila da je vetar, ako ga je i bilo te večeri, moj kamp
zaobilazio u širokom luku. Kamen na kojem sam spavao i koji me je okruživao sa svih strana ispuštao je toplotu koju je ceo
dan upijao. Prethodnog dana sam bio stalno na suncu i izgoreo sam malo, pa sam i ja isijavao. A u želucu mi je kuvalo.

Budi me mučnina u pola noći, izlećem iz šatora i povraćam pored. Ili sam trudan ili me je udarilo sunce i nije mi se složio
onaj silan jogurt i testo. Te sam noći dušu ispovraćao i jedva da sam uopšte spavao. Nije pomoglo to što sam imao vrlo malo
vode.

{% include layout/content/img_horizontal.html file_name="119.jpg" %}
Ujutro se pakujem (preskačem doručak) i krećem uz obalu jezera u potrazi za vodom. "Uz obalu" ne opisuje baš najbolje put kojim
sam išao - gore-dole uvek 250-350 metara iznad jezera, nikad bliže od 2-3 kilometra od obale. Jezero se često nije ni videlo. I kao
za inat, severna strana Rumije je bezvodna - usput neću naići na česme i izvore i prodavnice su mi jedina opcija, one koje
rade subotom.

Srećom, u obližnjem selu Ostros nailazim na prodavnicu. Ulazim, a unutra nekoliko mladića živo razgovara na albanskom. Na moje
*"Dobar dan"* i osmeh nastaje tajac. Donosim vodu i neku narandžastu gaziranu tečnost na kasu i prodavac me ljubazno uslužuje na
ispravnom srpskom.

Tu u blizini Ostrosa se nalaze ruševine čuvenog manastira Bogorodice Krajinske i bilo je u planu da ih obiđem. Postojao je
i neki plan da se spustim u Donje Muriće, i tu iznajmim čamac ili nađem nekoga ko bi me prevezao do obližnjih otoka od kojih
je svaki interesantan na svoj način i krije ostatke crkvice ili tvrđave. U tu svrhu sam sačuvao ceo jedan dan. Ali nije mi
ni do čega, odustajem od svega toga i odlučujem da skratim put i što pre se vratim kući.

Ostatak vožnje bio je uglavnom mučenje - nepodnošljiva sparina, a ja se borim sa dehidracijom jer mi je muka i teško mi je
da nateram sebe da pijem. Pri tom sam i malaksao pošto u želucu nisam zadržao skoro ništa od onog što sam pojeo juče a danas
samo jednu-dve čokoladne bananice.

{% include layout/content/img_horizontal.html file_name="120.jpg" %}
Misli mi je malo skrenulo mesto Koštanje (Koštanica). Tu sam prošao pored prastarog zasada ogromnih pitomih kestena koji su
mestu i dali ime. Desetak stabala je bilo dovoljno da napravi hlad u koji bi mogao da se smesti fudbalski teren. U narednom selu,
mislim da su bili Livari, nailazim na starca sa dečakom, prve ljude koje srećem na ovo žezi. Javljamo se jedan drugome i
započinjemo razgovor.

Oni su Albanci, poreklom su iz ovog kraja ali već dugo žive i rade negde na zapadu, a u zavičaj se vraćaju samo leti. Priča
mi o starim kestenima, kaže zasadili su ih još Turci pre 600 godina. Pita me gde sam prenoćio, i kada sam mu objasnio i upitao
ga kakvo je to mesto, kaže *"da, Taraboš, tu su vođene bitke pre sto godina, i od kada je tu granica ljudi se nisu vratili u
taj kraj".* Kaže da sam dobro uradio što sam se sklonio sa puta. Miran je ovo narod, ali ko će ga znati, uvek može da se nađe
neko naopak. To sam znao od ranije i čini mi se da to nije specijalno za ovaj kraj.

{% include layout/content/img_full.html file_name="121.jpg" %}

Kaže mi da se najviše pazim albanskih turista sa Kosova od kojih neki tu (u Ulcinjskoj rivijeri) divljaju razulareni, i
da ih baš ni lokalni Albanci ne vole previše. Na kraju, kada sam ga pitao za vodu, potvrdio mi je da je ovo bezvodan kraj,
i poslao sa mnom dečaka koji nas je sve vreme mirno slušao, da me odvede do najbliže bistijerne da iz nje zahvatim vode.

{% include layout/content/img_horizontal.html file_name="123.jpg" %}
Nastavljam da vozim putem, koji se kako se približavam Virpazaru sve više penje, sve do nekih 400-500 metara iznad jezera.
Teren se konačno malo otvara, pa i jezero sve više proviruje. Poslednjih petnaestak kilometara do Virpazara su srećom
nizbrdo. Dok sam se spustio u grad i sišao do železničke stanice, bilo je već rano veče.

Brzo sam rasklopio bicikl, pripremio prtljag i oko sat i po čekao voz iz Bara, u društvu roja komaraca. 

Do sada sam već dva puta praktikovao da kada putujem vozom uzmem spavaća kola, gornji ležaj i tu se sasvim lepo smestim,
čak imam i više nego dovoljno mesta da se ispružim i odspavam. Pošto skroz rasklopim bicikl (rašio sam dve pijačarske "džambo"
kese, spojio, a kada vozim, složim kesu i stavim ispod bisaga), kondukteri me nisu dirali i ništa nisam dodatno plaćao.

Ni kada sam putovao autobusom nisam imao problema, raklopljeni bicikl je tretiran kao svaki drugi kofer i platio bih doplatu
100 dinara za bisage i isto toliko za bicikl.

Ali ovaj put je bilo drugačije. Samo sam uleteo u voz bez rezervacije. Bicikl je naravno bio uredno raspakovan, pošto je
ram bio prevrnut (nosim ga tako što proguram ruku u kesu i uhvatim za ram u blizini srednje glave, pošto tregeri kese ne bi
izdržali), jedna pedala je virila napolje. Kako me kondukteri vide, oči im se zacakle i odmah pitaju *"a jel to bicikl, e 
pa moraš doplatnu kartu da platiš za bicikl"*. Nije bicikl, već moj prtljag, a šta je unutra to je moja stvar. Ali džabe.

{% include layout/content/img_horizontal.html file_name="125.jpg" %}
Sa Crnogorcem sam se nekako objasnio, voz je bio polu-prazan i naplatio mi je samo putničku kartu do Bijelog Polja, i upozorio
me da ću tamo morati ponovo da pregovaram sa "srbijanskim kondukterom". Naš nije bio otvoren za saradnju i nije hteo da 
odustane dok mi nije naplatio doplatnu kartu za bicikl od 300 dinara. A u sitnim satima na granici ni ja nisam bio oran
da se borim sa njim.

U ranim jutarnjim satima stižem u Novi Sad, sastavljam i tovarim bicikl i vozim polako kući.

Ovog leta sam u dve devetodnevne vožnje sa malim razmakom između prešao ukupno preko 800km po Crnoj Gori, pretežno brdskih
i van asfalta. Obišao sam mnoga nova mesta i vratio se nekim na kojima sam i ranije bio. Pomerio sam neke granice i promenio način kako
uopšte gledam na putovanje biciklom, osmelio sam se i bez prevelikog dvoumljenja uputio sa na dva točka (ili u nekim slučajevima
dva točka na meni) preko planinskih klanaca, kroz kanjone ili vozio noću po mesečini.

Doživeo sam punu slobodu koju putovanje na biciklu pruža - slobodu kretanja i improvizacije. Bicikl, korišćen na ovaj način,
zapravo je unapređeno planinarenje, omogućuje da se prevaljuje veći put, nosi veći teret uz znatno manji umor, a da pri 
tome ne uskraćuje ništa (sve dok se ne ide isključivo stazama gde je bicikl neophodno nositi). Sloboda je u tome što nije
neophodno rutu oprezno planirati, kako bi se zanoćilo na tačno određenom mestu gde ima vode, hrane ili zaklona. Bicikl
"smanjuje" i relativizuje distance i čini ih lakše dostupnim. Sa istim tovarom sa kojim se u planini peške pređe do 15 km
 za dan, na biciklu je moguće preći nekoliko puta više. To pruža mogućnost da se mnogo više improvizuje, istražuje i da se
prate neplanirani zanimljivi tragovi na koje se naiđe.

<span class="caption text-muted pull-right">Tekst napisan 2016. na osnovu kratkih beleški.</span>