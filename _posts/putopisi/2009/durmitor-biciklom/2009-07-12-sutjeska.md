---
slug:        "sutjeska"
title:       "Volujak i Sutjeska"
excerpt:     "Niz Suški potok do Tjentišta"
description: "Akcija 'ekstrakcije' ostavljenog bicikla i spust kroz NP Sutjeska do Tjentišta."
categories:  ['2009-durmitor-biciklom']
image: "/2009-durmitor-biciklom/sutjeska/img/159.jpg"
photos:
  -
    key: 154.jpg
    title: Vule i Radka
  -
    key: 155.jpg
    title: Vule, Radka i oduševljeno jare
  -
    key: 156.jpg
    title: Katun Rudinske kolibe, Volujak
  -
    key: 157.jpg
    title: Volujak, snežnik ispod Bojanskih vrata
  -
    key: 158.jpg
    title: Bioč (Mali i Veliki Vitao)
  -
    key: 159.jpg
    title: Lepo je ko voli :-)
  -
    key: 160.jpg
    title: Pogleda sa Volujaka
  -
    key: 161.jpg
    title: Pogled sa vrha Volujaka
  -
    key: 162.jpg
    title: Šekarići, Rudinske kolibe
  -
    key: 163.jpg
    title: Indoktrinacija
  -
    key: 164.jpg
    title: Indoktrinacija
  -
    key: 165.jpg
    title: Komnenići, Rudinske kolibe
  -
    key: 166.jpg
    title: Trnovačko jezero
  -
    key: 167.jpg
    title: Suva jezerina, u ovo doba stvarno suva

tags:
  - volujak
  - bojanska vrata
  - rudinske kolibe
  - trnovačko jezero
  - suva jezerina
  - suha
  - tjentište

---

Pred zoru, u sivilu kolibe neko meškoljenje: počinje radni dan za Komneniće. Okrećem se na drugu stranu i nastavljam da 
spavam. Nekoliko sati kasnije, kada se već skroz razdanilo čujem napolju jezivi vrisak Radivojeve žene i kukanje. Za 
pet sekundi sam skočio iz vreće i obuo i obukao šta sam dohvatio i izleteo napolje očekujući najgore, da se odronio 
kameni zid i zatrpao Radivoja.

Srećom, ako mogu tako da kažem, niko nije stradao, već je Radivojeva žena nezgodno stala na klizav kamen i dodatno 
iziritirala leđa koja je gadno povredila pre neki dan. Gore u brdima nema opciju bolovanja i mirovanja. Dajem joj sve 
analgetike koje imam i vraćam se u kolibu.

Kiša se tokom noći pretvorila u susnežicu ali se do jutra prilično razvedrilo. Prosveže je i duva vetar a meni se zima 
uvukla u kosti. Sedim ogrnut vrećom i obučen u sve što imam i ozbiljno razmatram da li da se vraćam gore po bicikl.

{% include layout/content/img_horizontal.html file_name="157.jpg" %}
Nakanim se konačno da tako natruntan krenem nazad "istim putem" kojim sam došao od Bojanskih vrata. "Istim putem" je 
pogrešno iz više razloga, niti ima puta ili staze, niti je moguće dva puta proći istom putanjom kroz taj široki žljeb 
ispresecan urvinama, snežnicima, klekom i siparom. Ali bar prednost takvog terena je što sam se vrlo brzo ugrejao i već 
u prvih pola sata skinuo sav višak odeće sa sebe. Jedva prepoznajem krajolik kojim sam se juče spustio. Nekako mi sada 
sve oko mene izgleda lepše. Čisto plavo nebo prošarano belim pufnastim oblacima koji proleću velikom brzinom, jarki 
sunčevi zraci koji se odbijaju o snežnike i sipar, ili ocrtavaju oštre crne senke iza makije ili većih stena.

{% include layout/content/img_horizontal.html file_name="158.jpg" %}
Prolazim prevoj na Bojanskim vratima i nakon kraćeg spuštanja stižem do mesta gde sam ostavio bicikl. I dalje je tamo - 
niko ga nije ukrao :-). U povratku do Rudinskih koliba koristim priliku i izlazim na vrh Volujaka i uživam u surovoj 
lepoti kamena svuda oko sebe.

### NP Sutjeska 

Stižem u katun i tu moj bicikl, bez sumnje prvi u katunu, postaje instant atrakcija. Svi su se čobani slikali uz njega.

{% include layout/content/img_horizontal.html file_name="163.jpg" %}
Razmišljam šta mi je činiti dalje. Originalni plan je bio da se spustim do Trnovačkog jezera i Suve jezerine, popnem do 
Prijevora, obiđem Maglić i preko Vučeva se spustim do Pive i Šćepan Polja. Iz Šćepan Polja bih se preko Crkvičkog Polja 
popeo do Sušice i Durmitora gde bih zatvorivši svoj durmitorski krug našao prevoz za Novi Sad. Ali, neplanirano sam 
izgubio previše vremena na Volujaku, već je nedelja i od sutra treba da ponovo počnem da radim. Pri tom sam i tanak sa 
zalihama hrane. Kada mi je neko od Šekarića rekao da za nešto više od sat vremena imam bus iz Tjentišta za Novi Sad, 
odluka je pala istog trenutka. Sad samo treba da se sjurim petnaestak kilometara niz planinu do Sutjeske i onda još 
desetak do Tjentišta da bih stigao na bus.

{% include layout/content/img_horizontal.html file_name="166.jpg" %}
Ubrzano se pozdravljam sa domaćinima, ostavljam im neke sitnice i krećem u trku s vremenom. Brzo stižem do prelepog 
Trnovačkog jezera i zastajem samo na trenutak nad odrazom Maglića koji se ogleda u jezeru. Jurim dalje, izlazim na 
morenu i spuštam niz klizave stene prema Suvoj jezerini. Jezerina je upravo takva - suva. Spuštam niz drugu morenu i 
uskoro izlazim na grubi makadam po kojem jurim dole ne štedeći bicikl. Pod zaletom vozim i preko gazova i potoka i već 
sam skroz mokar. Konačno izlazim na asfalt u Suhoj i grabim poslednjih par kilometara do autobuske stanice. Ako 
propustim ovaj bus, sledeći je ko zna kada i nema šanse da stignem u NS na vreme.

Stižem na stanicu, bacam bajs na zemlju i krećem da ga komadam, uvezujem i pakujem u kesu. Zatim prepakujem odeću. Kada 
sam to sve završio i sagnuo se da dohvatim flašu sa vodom pojavljuje se autobus. Nisam imao ni dva minuta viška.

Lepo sam se smestio u busu, oko mene mesta koliko hoćeš. Mogu misliti koliko sam samo zaudarao posle tri dana nekupanja 
i posle cele noći dimljenja u kolibi. A vlažna odeća još bolje povlači taj šmek sušare :-). U Novi Sad stižem taman na 
vreme da se istuširam pre posla...

<span class="caption text-muted pull-right">Integralni tekst napisan u proleće 2010.</span>