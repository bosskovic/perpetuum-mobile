---
slug:        "oprema"
title:       "Oprema i planiranje"
excerpt:     "mašta radi, apetiti rastu i planovi su sve ambiciozniji"
description: "Iskustvo koje sam stekao na prethodnim vožnjama me je ohrabrilo da smanjim količinu opreme koju nosim i da pustim mašti na volju prilikom planiranja, rukovodeći se prvenstveno time šta želim da obiđem, i ne ograničavajući se postojećom mrežom asfaltnih puteva." 
categories:  ['2009-durmitor-biciklom']
tags:
  - oprema    
---

Pošto mi je za točkovima ostalo već dosta brdskih kilometara, imao sam mnogo bolju predstavu šta mogu da očekujem i gde 
se ja u svemu tome nalazim sa svojom kondicijom, iskustvom i opremom. To mi je dopustilo da totalno pustim mašti na 
volju i bez obaziranja napravim spisak šta želim da obiđem. Uostalom svakim putem ili stazom prolazim u dva koraka:

1. rešim da prođem
2. prođem.

Pre polaska sam uložio mnogo truda i vremena u planiranje, pretragu literature i Interneta za interesantnim mestima, 
upoređivanje starih vojnih karata i neopisivo korisnih satelitskih snimaka, pravljenje karata i povezivanje svega toga 
u neki okvirni plan. Ne mogu dovoljno da naglasim koliko mi je Google Earth olakšao posao i koliko sam zahvaljujući 
njemu stekao osećaj o terenu. Toliko sam puta u tih nekoliko nedelja prošpartao Sinjevinom, Durmitorom, Volujakom kroz 
GE 3D okruženje da mi je prava stvar delovala neverovatno poznata kada sam došao na lice mesta...

Od opreme sam nosio manje-više isto što i pre dve godine uz par razlika: sada imam laganiji šator koji se brže i lakše 
sastavlja i rastavlja, nosio sam manje odeće, uglavnom sintetiku koja se lako pere, suši i pakuje. Ovaj put sam poneo 
čeonu LED lampu koja mi je pre falila. Nosio sam nešto manje hrane...