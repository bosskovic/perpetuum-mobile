---
slug:        "rovca-do-niksica"
title:       "Rovca kamena i Župa Nikšićka"
description: "uspon kroz Rovca od Veljeg Dubokog do Kapetanovog jezera, Manito jezero, Nikšin kiljan, Nikšina ploča, manastir Sv. Luke u Nikšićkoj Župi, mramor bana Ugrena, Nikšić"
excerpt:     "Ovaj deo je verovatno bio 'srce' puta, ono što sam najviše i pošao da vidim i o čemu sam najviše čitao.
              I vredelo je. Šteta samo što sam proleteo tako brzo, ali pravim kompromise i žurim na more. Počinju problemi na domaćem frontu."
categories:  ['2007-cg-biciklom']
photos:
  -
    key: 084.jpg
    title: Božina Bulatović
  -
    key: 085.jpg
    title: Svitanje u Rovcima
  -
    key: 086.jpg
    title: Svitanje u Rovcima
  -
    key: 087.jpg
    title: Mrtvičke grede
  -
    key: 089.jpg
    title: Velje Duboko
  -
    key: 090.jpg
    title: Mrtvičke grede
  -
    key: 092.jpg
    title: Milin Do, Rovca
  -
    key: 093.jpg
    title: Milin Do, Rovca
  -
    key: 094.jpg
    title: Lukavičko (Kapetanovo) jezero
  -
    key: 095.jpg
    title: Brnjičko (Manito) jezero
  -
    key: 096.jpg
    title: Brnjičko (Manito) jezero
  -
    key: 097.jpg
    title: Lukavičko (Kapetanovo) jezero
  -
    key: 098.jpg
    title: Lukavičko (Kapetanovo) jezero
  -
    key: 099.jpg
    title: Nikšin kiljan, Mala Lukavica
  -
    key: 100.jpg
    title: Nikšin kiljan, Mala Lukavica
  -
    key: 104.jpg
    title: Veliki žurim
  -
    key: 105.jpg
    title: Veliki žurim
  -
    key: 106.jpg
    title: Nikšina ploča u selu Zagrad, Nikšićka Župa
  -
    key: 107.jpg
    title: Nikšina ploča u selu Zagrad, Nikšićka Župa
  -
    key: 108.jpg
    title: Manastir Sv. Luke, Nikšićka Župa
  -
    key: 109.jpg
    title: Partizanski spomenik u blizini manastira Sv. Luke, Nikšićka Župa
  -
    key: 110.jpg
    title: Mramor Bana Ugrena u Liverovićima, Nikšićka Župa
  -
    key: 111.jpg
    title: Mramor Bana Ugrena u Liverovićima, Nikšićka Župa
  -
    key: 112.jpg
    title: Jezero Liverovići, Nikšićka Župa
  -
    key: 113.jpg
    title: Nikšićka tvrđava
  -
    key: 114.jpg
    title: Nikšićka tvrđava
  -
    key: 116.jpg
    title: Rimski most preko Moštanice
  -
    key: 117.jpg
    title: Rimski most preko Moštanice
  -
    key: 118.jpg
    title: Rimski most preko Moštanice
  -
    key: 119.jpg
    title: Slansko jezero

image: "/2007-cg-biciklom/rovca-do-niksica/img/087.jpg"
  
---

{% include layout/content/img_horizontal.html file_name="084.jpg" %}
Nadigli smo se pre zore, posle svega nekoliko sati spavanja. Božina mi je ponudio da deo puta idem sa njim, pošto je on 
krenuo na katun kod majke. Posle desetak metara postalo je jasno da to baš neće funkcionisati, jer Božinin konj nije 
hteo da trpi prisustvo bicikla (ili bicikliste) kraj sebe. Zahvalih mu se na svemu, pozdravismo se i krenusmo svako na 
svoju stranu, on prema Stožcu a ja prema Veljem Dubokom.
{% include time_machine.html text="Sa Božinom sam obnovio kontakt preko fejsbuka godinama kasnije." %}
 
### Kapetanovo jezero

{% include layout/content/img_horizontal.html file_name="089.jpg" %}
Prošao sam Liješnje iznad Mrtvičkih greda i spustio se u Velje Duboko, seoce stegnuto u kamenom amfiteatru. Obišao sam 
crkvicu i staro "macursko" groblje i krenuo dalje prema Kapetanovom jezeru. U dvorištu jedne od poslednjih kuća na 
izlazu iz sela videh ljude u nekom poslu. Javio sam im se i poželeo srećan rad. *"Ideš li gore na Kapetanovo jezero?"* 
upitao me je jedan od njih. *"Pričekaj malo da istovarimo sijeno iz kamiona pa ćemo te povjesti gore ako želiš"*. Želim, 
što da ne. Tu sam malo pričao sa starcima i igrao se sa unučićima dok Januševići nisu istovarili seno.

Put do jezera je u užasnom stanju, potpuno nepodoban za vožnju bicikla. Ovi dobri ljudi su mi uštedeli najmanje dva i 
po - tri sata mučnog guranja po suncu koje je već pržilo. Dok sam tako stajao na platformi kamiona koji je odskakivao 
po džombastom putu, i pridržavao bicikl fiksiran gurtnama za daske, jedan od braće Janušević mi je pokazivao vrhove 
Maganika koji su izranjali i govorio mi kako se koji zove.

{% include layout/content/img_horizontal.html file_name="093.jpg" %}
Vrhovi se više nisu nadnosili visoko nad nama i imao sam osećaj da smo im sada nekako ravni. Kamion je konačno prestao 
da se trese - stigli smo u Milin Do i pred kolibu Januševića, i tu sam čak i ručak dobio.

{% include layout/content/img_horizontal.html file_name="098.jpg" %}
Do jezera mi je ostalo još nekoliko kilometara preko Trebiješa. Malo vozim, malo guram i osvrćem se unaokolo kao 
izgubljen diveći se kamenim divovima oko sebe. Preda mnom se ukazuje poveća srcasta vodena površina okovana kamenim 
liticama. Pravim krug oko jezera, parkiram bicikl i počinjem da se penjem na Orlovac prema Brnjiku, a od gore 
fenomenalan pogled - oba jezera kao na dlanu. Nisam želeo da se zadržavam i da silazim do Brnjičkog (tj. Manitog) jezera, već sam se 
zadovoljio pogledom od gore.

Kod Kapetanovog jezera sam učinio par dobrih dela, okrpio gumu na kolicima nekom starcu, na'ranio klince bombonama i 
pošao dalje.
 
{% include layout/content/img_horizontal.html file_name="099.jpg" %}
Put za Nikšićku Župu ide preko Male Lukavice, a tu se nalazi jedno od bitnijih mesta na mom proputovanju - Nikšin 
kiljan. U pitanju je kameni monolit ukrašen šarama (stećak) koji označava mesto na kojem je poginuo vojvoda Nikša, 
predak svih Nikšića, Trebješana i Rovčana.

{% capture story %}
<p>Prema legendi nakon što se Gojak već iselio u Međuriječje, jednom prilikom kada mu je Nikša išao u posetu, na Lukavici 
su ga presreli i ubili razbojnici. Jedan od njih koji je ugrabio Nikšinog konja, oružje i odelo, požurio je na trg u 
Podgoricu da to odmah proda. Na njegovu nesreću, na pazaru se toga dana zadesio Nikšin sin Radovan koji je prepoznao 
vranca i očevo odelo i oružje. Namamio je razbojnika, obećavajući mu velike pare, da izađu sa pazara i odmakne se malo 
od naroda. Tu ga je ubio, oteo plen pa požurio da traži mrtvoga oca. Našao ga je na Lukavici, poneo i sahranio u selu 
Zagrad gde i danas stoji Nikšina ploča. Na mestu pogibije kasnije je pobijen veliki mramor, kiljan, te se od tada ovo 
mesto zove Nikšin kiljan. Verziju ovog predanja sam čuo prethodno veče i od Božine uz gusle.</p>
{% endcapture %}

{% include layout/post/side_story.html story=story title="Nikšin kiljan" %}

Pored kiljana je u izgradnji crkvica sv. Ilije. Na tom mestu se svake godine na sv. Iliju (drugog avgusta) dešava 
veliki sabor pet plemena. Nisam tačno upamtio koja su plemena u pitanju, ali recimo da su Rovčani, Župljani, Piperi, 
Moračani i ne znam ko bi bio peti, možda Uskoci. Do sabora je ostalo još desetak dana ali pripreme su već bile u toku.

{% include layout/content/img_horizontal.html file_name="106.jpg" %}
Ostavio sam za sobom Lukavicu, Bare Bojovića, pogled na Žurime i počeo obroncima Maganika da se spuštam prema Zagradu. 
Tamo sam uspeo nekako da pronađem staro groblje, i na njemu Nikšinu ploču. Odustao sam od vožnje do Morakova gde je na 
jednom bregu Kurvin grad - ruševine Susjeda, srednjevekovnog grada hercega Stjepana, i umesto toga požurio prema 
manastiru sv. Luke u Nikšićkoj župi.
 
### Nikšićka Župa

{% include layout/content/img_horizontal.html file_name="108.jpg" %}
U zelenom dvorištu bela crkvica a u hladu konaka sto. Za stolom sedi debeo monah sa dugom bradom, kao presađen iz 
Banata Stevana Sremca, bori se sa krupnom kriškom lubanice. Kada me je ugledao, odmah mi je punih usta gestikulirao da 
mu se pridružim, ali mene je više interesovalo da mi ispriča nešto o manastiru, Župi i Nikšićima. U borbi za njegovu 
pažnju lubenica je ipak odnela prevagu, i posle par šturih rečenica bio sam opet na putu za Nikšić.

{% include layout/content/img_vertical.html file_name="110.jpg" %}
Zastao sam na kratko pored mramora bana Ugrena koji označava mesto njegovog davnašnjeg sukoba sa Gojakom Nikšinim, 
prošao pored jezera Liverovići i ubrzo se našao u predgrađu Nikšića. Odmah me je zapljusnuo mediteranski šmek, miris 
crnogorice, dok sam miris mora verovatno umislio.
 
### Nikšić
 
Nikšić je pomalo zastrašujuće mesto; nakon kratke vožnje kroz grad stekao sam utisak da prvenstvo na putu umesto 
saobraćajnih propisa ovde određuje veličina vozila - onaj koga će više boleti se sklanja sa puta.

{% include layout/content/img_horizontal.html file_name="117.jpg" %}
U centru Nikšića bacio sam pogled na Bedem - ostatke turske tvrđave, ali pošto se bližio mrak, nisam se zadržavao, već 
sam ubrzao prema izlazu iz grada. Usput sam obišao stari rimski most na Moštanici. Iako je izgrađen u drugom veku nove 
ere, i dalje je sjajno očuvan, jedino što nakon regulacija toka Zete u koritu Moštanice ispod mosta više nema vode...
 
Dok vozim branom Slanskog jezera, sa jedne strane su mi nepregledne livade na kojim se konji poigravaju i u daljini 
grad i planine, a na drugoj jarko crveno-narandžasti zalazak sunca iznad površine jezera i dim požara koji divlja na 
suprotnoj obali.

{% include layout/content/img_horizontal.html file_name="119.jpg" %}
Počinjem već malo da se brinem, pada mrak a ja sam blizu grada. Moram uskoro da otvorim šator, ali ne bih da to bude na 
nekom suviše pristupačnom mestu, negde gde će neko u toku noći nabasati na mene. Uzimam u obzir obalu jezera, ali 
odustajem od te ideje. Odvajam se od jezera, put počinje da krivuda i polako se penje kroz krš iz kojeg se probija po 
koje drvo. To ne obećava, i sad se već malo više brinem. 

### Paranoja u Las Nikšiću
 
Srećom usput nailazim na stariju ženu koja putem tera kravu, kozu i kera. Zastajem, javljam joj se i u trenutku je 
procenjujem. Pitam je da li je ona tu negde u blizini i da li mogu negde kod nje u dvorištu da otvorim šator do jutra. 
Sad ona mene procenjuje i kao da se nećka. Nema tu više onog međusobnog poverenja na koje sam nailazio u brdima, ovo je 
već civilizacija, a ona donosi strah čoveka od čoveka. Ubeđena valjda mojim osmehom da sam bezopasan pristaje da me 
primi, pa uz razgovor o požarima guram bicikl nekoliko stotina metara u društvu starice, krave, koze i kera.

Stižemo u kuću, baba mi pokazuje livadu iza kuće na koju mogu da se smestim i upoznajem se sa đedom. A đed iako gluv 
ko top - željan razgovora. Kako pita nešto babu, ona ga u momentu otkači i njemu nikako nije jasno šta se dešava. Pita 
onda mene nešto, i tako nas dvojica malo popričasmo, svako svoju priču...

Čujem se sa devojkom. U Novom Sadu neka nervoza i frka sa potvrdom za konferenciju, uverenjem iz studentske službe, 
vizom za London. Ostaje da se čujemo kada stignem na more.

Dok u kuću mojih domaćina stižu neki ljudi, ja se polako povlačim u svoj šator, i razmišljam kako možda baš i nisam 
trebao da izgledam toliko bezopasan. Premotavam u glavi scenarije iz američkih filmova o psihopatama i konačno padam u san.

<span class="caption text-muted pull-right">Tekst napisan u proleće 2010.</span>