---
slug:        "bjelasica-gornja-moraca"
title:       "Niz Bjelasicu do Gornje Morače"
description: "nezvani gosti u zoru, mukotrpan uspon na Zekovu glavu, tobogan do Dragovića Polja"
excerpt:     "Početak ovog dana sigurno ću dugo pamtiti i verovatno je to jedno od mojih planinskih iskustava koje sam
              kasnije najčešće prepričavao. Ni nastavak dana nije bio manje upečetljiv. Uspon na Zekovu glavu je bio je 
              nešto fizički (možda i psihički) najzahtevnije što sam do tada iskusio. Sve do kraja putešestvija nisam 
              uspeo da se potpuno oporavim..."
videos:      ['48tgyVWS014']
photos:
  -
    key: 051.jpg
    title: Repetitor na Zekovov glavi; deluje blizu...
  -
    key: 052.jpg
    title: Pešića jezero
  -
    key: 053.jpg
    title: Pešića jezero i moj šator
  -
    key: 054.jpg
    title: Pešića jezero, izvor pitke vode i kratki potok koji se uliva u jezero
  -
    key: 055.jpg
    title: Pešića jezero
  -
    key: 057.jpg
    title: Pešića jezero
  -
    key: 059.jpg
    title: Pešića jezero
  -
    key: 062.jpg
    title: Spomenik Veljku Vlahoviću u Kolašinu
  -
    key: 063.jpg
    title: Morača
  -
    key: 064.jpg
    title: Kapa moračka
  -
    key: 065.jpg
    title: Moračke planine
categories:  ['2007-cg-biciklom']
image: "/2007-cg-biciklom/bjelasica-gornja-moraca/img/050.jpg"
  
---

Oko 15 do 5 ujutro se budim, ne znam zašto, možda zato što mi je zima. Negde u daljini, grubo iz pravca Crne glave, se 
čuju neke životinje. Otkud znam, možda su to oni planinski glodari. Ušuškavam se bolje u vreću i pokušavam da nastavim 
da spavam. Zvuci se jasnije čuju, podseća na neko kevtanje, režanje, cvilenje. U daljini, mnogo dalje, čujem prigušeno 
lajanje katunskih pasa.

Kevtanje se sve bolje čuje. Uspravljam se i otkopčavam iz vreće. Srce mi lupa. Slika koja mi prolazi kroz glavu je 
čopor vukova koji se igraju međusobno. Čujem topot korak nekoliko životinja u trku par desetina metara iza šatora. Ako 
i jesu vukovi, a ne znam šta bi drugo moglo da bude, ta znam kako zvuče psi, a ovi ni jednom nisu zalajali, leto je, 
pa verovatno nisu gladni. Samo da im ne privučem pažnju, pa da priđu iz radoznalosti.
 
Meškoljim se u šatoru, a svaki pokret gromoglasno šušti. Tražim nešto čime bih mogao da se odbranim ako zatreba, i 
trudim se da pri tome budem što je moguće tiši. Kevtanje se i dalje čuje. Topot koraka, cvilenje pa režanje. Švajcarski 
nožić mi je ostao sa svim sudovima u predšatoru. Kraj mene je, osim bicikla, polurastvoren stativ, pošto sam noćas 
slikao zvezde sa dugom ekspozicijom. I nije neko oružje. Pronalazim kraj sebe upaljač i embecin u spreju. Eto mi 
improvizovanog bacača plamena, samo da proradi.
 
Ne znam šta ću od sebe. Sedim u šatoru u otkopčanoj vreći, ali ipak pokušavam da se ogrnem (zima je, ne mogu da ocenim 
tačno, ali čini mi se da je ispod 10°C. U jednoj ruci stežem upaljač, a u drugoj ledenu bočicu sa embecinom. Kucam 
kratku poruku devojci i šaljem.
 
Zvuci koji su me uznemirili i dalje odjekuju jezerom, ali čini mi se nešto dalje. U stanju pripravnosti, ali ipak nešto 
opušteniji (više nije crvena uzbuna, nego žuta). Sad je već skoro sedam. Posle više od sat vremena adrenalina, prvi 
zraci sunca obasjavaju šator, a (z)vukovi postaju vrlo udaljeni, otprilike kao i kada sam ih prvi put čuo, samo ovaj 
put negde iz pravca brda preko puta jezera (Srednji krš). Šaljem devojci još jednu poruku, da mi se „čini da se vukovi 
udaljavaju“. Par minuta kasnije, ponovo je zavladala potpuna tišina, a ja sam se bacio na zemlju da na brzinu odspavam 
još malo pre nego što upeče sunce.
 
### Beranci

{% include layout/content/img_horizontal.html file_name="052.jpg" %}
Budim se nešto posle devet. Vukovi su već neka davna uspomena, sad mi treba pijeća voda. Još sinoć sam čuo potok kako 
se uz žubor spušta u jezero. Pretpostavljam da je tu negde i izvor, perem na brzinu dres i biciklističke u jezeru, i 
krećem da nađem izvor. Stižem do potoka, pratim ga pedesetak metara, i nailazim na slab izvor u jednoj rupi. Barica je 
suviše plitka da bih u njoj mogao da ispravim flašu. Proširujem je, i dok čekam da se zamućena voda izbistri, u daljini vidim dve 
ljudske figure.
 
Zapravo, video sam ih na drugoj strani jezera još dok sam išao uz potok. Računam, sve najvrednije imam uz sebe, a i 
valjda mi neće dirati ništa. Izgleda da su i oni isto pomislili i zato krenuli prema meni. Vičem *„Ovde ima pitke vode, 
ako vam treba“*, a oni meni *„Jel’ ono tvoj šator?“*. Prilaze mi i počinjemo razgovor.

Miško Pajković i Ivan Čukić iz Berana, došli su džipom do Pešića rupa, i kada su izašli do jezera videli su moj šator. 
Zabrinuli su se da je u pitanju neki lakoverni stranac koji je ostavio sve stvari i krenuo da se penje negde (prema 
Crnoj glavi), a onda su ugledali mene.
 
Krupan, snažno građeni pedesetogodišnjak Miško je posebno oduševljen susretom, dok je Ivan nešto suzdržaniji. Slušam 
Miška dok mi nabraja čelne funkcije u raznim telima na kojima se nalazio, i pamtim jedino da je bio predsednik mtb 
saveza Jugoslavije. Zato se i oduševio biciklom. 

{% include layout/content/img_horizontal.html file_name="056.jpg" %}
Vadim bajs iz šatora i svi se na smenu slikamo. Priča se dalje širi. Ivan je ginekolog a Miško je preplivao sva 
lednička jezera bivše Jugoslavije, Ivan često ide u Beograd pošto tamo završava neke postdiplomske studije, a Miško ima 
brata u Vrdniku. Pa dobro, Fruška gora je onda blizu i jednom i drugom. Razmenjujemo brojeve telefona i e-mail adrese, 
i dogovaramo se da ćemo se naći na Fruškoj gori.
{% include time_machine.html text="Razmenili smo par mail-ova po povratku, poslao sam im fotke, ali posle nismo ostali u kontaktu." %}
 
Pričam im o mojoj jutrošnjoj avanturi, kažu *„Nema šanse da su vuci u ovo doba leta, sigurno su katunski psi“*. *„Katunski 
psi?! Pa valjda znam kako pas zvuči?! A i u 10 do 5?!“*. Pitaju da li sam izlazio iz šatora da vidim; ma kakvo izlaženje, 
samo sam se nadao da će ostati kako jeste – ja u šatoru a oni izvan. Kada sam pomenuo topot koraka oko šatora, kaže 
Miško: *„Možda je konj? Da li se čulo frrrr, frrrr“*, krene on da oponaša konja. Dobro, ’ajde, mora da sam lud. Na ivici 
nervnog sloma sam, i možda sam sve sanjao...
 
Zvoni telefon, devojka je konačno uspela da se probije kroz GSM mrežu do mene. Probudila se i pročitala moje poruke 
(lepo mogu da je vidim kako joj se kosa diže na glavi). Izgleda da ona druga poruka nije bila dovoljno jasna, tj. da je 
opasnost prošla, tako da ona sve do pola jedanaest nije sigurno znala da li sam živ, ili se već rastvaram na 
aminokiseline u želucima čopora vukova.
 
Beranci nastavljaju prema Šiškom jezeru, gde su i krenuli, a ja sklapam i pakujem kamp, i nešto pre 12 sati, po 
najžešćem suncu počinjem uspon prema Zekovoj glavi.
 
### Zekova glava

{% include layout/content/img_horizontal.html file_name="051.jpg" %}
Još iz podnožja, kada sam od Pešića jezera gledao prema Zekovoj glavi, video sam da će tu biti podosta posla. Ali, 
Miško me je hrabrio kako *„To nije tako strašno“*, i da ću *„izaći za oko sat i po“*, a i pre nego što sam krenuo iz Novog 
Sada, ponovo sam čitao Jonetov putopis na Ciklonautu, gde piše da je i on pre nekoliko godina izgurao natovaren bajs 
prema Zekovoj glavi.
 
Počinjem da guram. U početku ide relativno glatko, na i dalje blagim zelenim padinama nema mnogo rupa i stenja, tako da 
je bicikl moguće gurati. Napredujem polako, i na visini od oko 100 metara iznad jezera, na mestu gde se one blaže livade 
završavaju, a ljuti kamenjar počinje, srećem grupu planinara koji mi prilaze iz pravca Zekove glave. Još iz daleka 
čujem *„Pa kuda si ti krenuo Boškoviću?“*. U pitanju je čovek sa kojim sam juče razgovarao kod Biogradskog jezera, i koji 
ne uspeva da sakrije zaprepaštenje. Kaže *„Juče sam ti se divio, ali danas se više ne divim. Da li si ti normalan?!“*. Za 
njim pristižu, dve gospođe i jedan stranac (čini mi se Englez). One me malo blaže pozdravljaju. Kaže jedna *„Kud si 
krenuo?“*, a ja rutinski *„Da upoznam Crnu Goru“*, a kaže ona *„Pa ja ću ti ispričati“*, i tu krene da se bori sa mnom oko 
volana, kao da mi pomogne da se izvučem iz neke rupe.
 
Tu one počnu da me ispituju *„Da li sam jeo“*, *„Da li mi treba nešto“*, *„Aha, namazao si se kremom za sunce, ali ispucala 
su ti usta, da li imaš labelo“*, i na kraju *„Pa dobro, nemaš još mnogo do vrha“*, na šta čovek viknu *„Pa ti ga još i 
hrabriš?!“*.
 
Žao mi je što nisam zapisao imena ove družine (mislim da je Englez John ili Jack), pa ih nisam ni upamtio. Slikali su 
me na toj litici sa biciklom umesto divokoza koje su pobegle od podnevne jare, od čoveka sam dobio breskvu i još jedno 
*„Ti nisi normalan“*, i potom smo se razišli. Uskoro su ponovo postali tačkice, samo ovaj put daleko dole, dok sam ja 
nastavio skroz gore.
 
Najteži posao je tek počinjao: skoro 200m nadmorske visine, sve kamenjar i kozije staze. Bicikl je bilo nemoguće 
gurati, tako da ga je preko svake rupe ili stene trebalo podići i preneti, što nije bilo baš lako. Zbog svog tereta 
koncentrisanog iznad zadnjeg točka, težište se toliko pomerilo nazad, da prosto nisam imao gde da uhvatim bicikl tako 
da bude balansiran i da mogu da ga podignem. Jedino što sam mogao bilo je da se natežem sa njim. I kao da to nije bilo 
dovoljno, taj dan nisam baš najsjajnije privezao prtljag, tako da bi mi se posle par naginjanja sve iskrivilo. Tanana 
stazica koja se nalazi na karti i koju sam video pred sobom, ide strmom liticom istočno od Zekove glave, iznad 
kaptiranog izvora Kofilj. Nije mi se baš dopala ideja da tu guram bicikl, pa sam rešio da se pravim pametan, i da 
izbijem na greben severoistočno od Zekove glave. Nadao sam se da tu možda postoji neki put koji je produžetak istog 
onog puta kojim sam došao od Dolova.
 
Posle mnogo muke, uspeo sam da izbijem na greben, da bih saznao da je baš tu kraj puta, i da prema releju ide stazica 
preko pravog pravcatog kamenjara, gde bukvalno ni jednog trenutka nije moguće gurati. Šta je – tu je. Krenuo sam da 
iznesem bicikl i tih poslednjih sto metara visinske razlike. Tehnika je bila 1: podigni prednji točak, 2: stisni 
kočnicu, 3: podigni zadnji točak, 4: stisni kočnicu, 5: pokušaj da se sam podigneš tako da ti bicikl ne sklizne, 6: 
ponovi postupak.
 
Od ranije sam navikao da me saputnici ispaljuju, pa sam često solo išao na planinarenje ili vožnje po Fruškoj gori, 
tako da mi samoća nije bila nova ili teška. Društvo mi jeste nedostajalo u mnogim trenucima, na primer nad nekim 
prelepim vidikovcem gde bih mogao da prozborim ono potpuno očigledno *„Kako je ovde lepo“*, ili uveče za večerom. Pomoć 
oko rasklapanja i posle za sklapanje logora, podela posla i mogućnost da se paralelno otvara šator, pere veš, kupa, 
sprema večera, peru sudovi, itd... bila bi svakako zgodna, ali još dve ruke na ovom usponu na Zekovu glavu bi me 
spasile neopisivih muka na kojima sam se nalazio.
 
Da je još neko bio sa mnom, relativno lako i brzo bi deo po deo zajedno izneli jedan za drugim biciklom. Ovako, 
alternativa mi je bila da se natežem sa mazgom koja neće ni da mrdne, ili eventualno da skinem sav tovar, pa da ga 
nosim malo po malo do gore. Nisam imao živaca za to, pa sam nastavio pravo glavom kroz zid.
 
Posle mnogo truda i upornosti, više od tri sata od polaska sa obale jezera, našao sam se na strmoj visoravni Zekove 
glave. Od releja (i vode, pošto sam poslednji gutljaj odavno popio, a sunce je pržilo sve jače) me je delilo još 
stotinak metara, i... bodljikava žica!
 
Pomislih „Šta još?!“, i krenem da se provlačim kroz zarđalu bodljikavu žicu, sve sa natovarenim 
biciklom. Sad mi još samo fali neka nadrkana budala u maskirnom odelu. Baš me briga, nek me hapse, nek me vode gde god 
hoće, samo nek mi daju vode i sklone sa ovog sunca.
 
Srećom, „nadrkane budale“ čuče u hladu bar do 4, tako da sam mirno izašao na put, i putem izgurao poslednje metre do 
releja. Jezero se nalazi na 1838mnv, a Zekova glava, drugi najviši vrh Bjelasice na 2117mnv. Za nešto više od 3 sata 
sam izneo oko 40kg teškog natovarenog mazgu na usponu koji je dugačak oko 1.5km a visinska razlika je 279m. Bilo je to 
nešto najteže što sam ikada pokušao.
{% include time_machine.html text="Najteže do tada :-). Pobrinuo sam se da na narednim putešestvijima pomeram granicu težine i 'ludila'. Dobro je rekao onaj čovek dole..." %}
 
Prišao sam ružnoj betonskoj zgradi na Zekovoj glavi, i sa strepnjom gledao polupane prozore. Ako ovde nema nikoga, ko 
zna kada ću sipati vodu... Ostavio sam bicikl, ušao unutra i počeo da vičem *„Dobar dan“*, *„Ima li koga?“*, i dalje ne baš 
siguran koga ću tu zateći i na kakav prijem ću naići.

{% include layout/content/img_horizontal.html file_name="059.jpg" %}
Nakon što sam tako vikao neko vreme, pojavi se čovek srednjih godina i začuđeno me pogleda. Zamolim da li može da mi da 
vode, ma može, sve može, uvede me u kontrolnu sobu gde se upravlja tv signalom koji relej prenosi, i kaže *„Sedi, odmori 
se“*. Ja reko’ *„Mislio sam da ćete me oterati kad me vidite“*, a on *„Oterati?! Ma ne. Hoćeš da ručaš, ima pasulja? A ima 
gore i kreveti, možeš da odmoriš, možeš da ostaneš koliko hoćeš...“*. Upamtio sam ime dobrog čoveka: Gojko Vukotić.
 
### Kolašin
 
Oprostio sam se sa Gojkom, pokazao mi je kojom stazicom da siđem do puta, da bih izbegao vojni punkt, i uskoro sam opet 
bio u sedlu. Iako sam se nalazio na visini preko 2000 metara, prelepi daleki vidici su nažalost izostali. U tom trenutku 
sam mislio da je to možda zbog vetra koji je jako duvao i podigao prašinu, ali posle sam saznao da je uzrok „zamućenog“ 
neba vatra koja divlja negde kod Mateševa.

{% include layout/content/video_thumb.html id="48tgyVWS014" %}
Od Zekove glave do Kolašina ide makadam veoma lošeg kvaliteta. Bar sam išao nizbrdo, a nisam baš siguran da li je tu 
uopšte moguće ići uzbrdo. Bio sam prilično iscrpljen posle uspona na Zekovu glavu, tako da na tom dugom spustu prema 
Kolašinu nisam registrovao mnogo šta. Na jednom mestu sam naišao na krdo prelepih konja, najlepših koje sam ikad video: 
dorati, riđani, belci, vranci, zelenci...
 
Prošao sam i iznad Eko sela, ali nisam posebno zastajao. Kod Jezerina makadam prelazi u asfalt, kojim sam se velikom 
brzinom spustio do Kolašina. U gradiću se nisam previše zadržavao, samo sam prošao kroz lep centar tražeći foto-radnju 
da skinem slike sa aparata (bezuspešno, pošto je bilo već popodne).
 
Spustio sam se na magistralu, i krenuo da se penjem prema razvođu slivova Tare i Morače (kod Crkvina), odakle počinje 
dugačka besplatna vožnja. Na spustu prema Mijoski brzina gotovo da mi nije padala ispod 45km/h. 

O kvalitetu i stanju magistrale mogu da kažem samo najbolje. Odličan asfalt, široke trake (dovoljno da kamion može da 
pretekne biciklistu bez napuštanja trake), a na usponima ima čak dve trake u tom smeru. Tuneli obnovljeni i prošireni, 
napravljene galerije, a što se tiče opterećenja, u tim kasnim popodnevnim satima bilo mi je čak manje neprijatno nego u 
saobraćaju u nekim prometnijim ulicama u Novom Sadu.
 
### Gornja Morača
 
{% include layout/content/img_horizontal.html file_name="064.jpg" %}
Stižem ispod Mijoske i krećem prema Gornjoj Morači. Napuštam tok rečice Slatine, i ispod mene se pojavljuje klisura 
Morače, a iznad niz ogromnih nazubljenih kamenih vrhova koji se žute na večernjem suncu. Posle kratkog spuštanja počinju 
uzbrdice, tako da imam dovoljno vremena da se divim neverovatnim kontrastima oko sebe: gustoj zelenoj prašumi u klisuri 
Morače, brojnim vodopadima ispod i iznad puta, kamenitom Taliju, surovom Stožcu i Kapi moračkoj u daljini.
 
Sudeći po karti, trebalo bi da sam prošao već kroz nekoliko sela, a nisam video ni jednu jedinu kuću. Ne samo to, nego 
ovaj put se sve upornije penje. Plan je da se spustim do Morače i idem prema izvoru, ali nigde ne vidim odvajanje, a 
ako ovako nastavim, ima da završim u Šavniku.

{% include layout/content/img_horizontal.html file_name="065.jpg" %}
Već sam na poslednjim rezervama snaga, a i dalje uporno okrećem pedale. Ponovo se nalazim u situaciji da mrak samo što 
nije pao, a ja još nemam mesto za logor. Usput sam ostao i bez vode. Konačno, u poslednjem trenutku, na mestu gde 
magistrala pravi veliku serpentinu u pravcu Redica i razbija svaku iluziju da će uskoro biti neko skretanje prema 
Morači, nailazim na mali sporedni put, prvi posle mnogo kilometara.
 
Poslužila me je sreća. Čim sam sišao sa magistrale, naišao sam na uređen izvor. Sporedni puteljak se brzo završava, i 
prelazi u konjsku stazu. Jasno mi je da će vrlo brzo biti mrak, i da nije baš najsjajnija ideja da krećem tom stazicom 
u nepoznato. Ispod staze vidim kućicu i u blizini čujem glasove. Prilazim i javljam se koščatom starcu. Pitam da li 
mogu negde kod njega da otvorim šator do jutra, kaže, mogu ako hoću deset dana.
 
Vraćam se po bicikl, i guram ga prema voćnjaku iza kuće. Pojavljuje se i starica iz bašte, i zapanjeno me gleda. Nude 
mi da prespavam u kući, ali ljubazno odbijam i užurbano otvaram šator. Kada sam zabio poslednji klin, mrak je već bio 
potpun. Starci su se već povukli u kuću, pa sam i ja ušao u šator. Danas ništa od kupanja, moraću da se zadovoljim 
vlažnim maramicama. Na brzinu večeram i pokušavam da se odmorim posle napornog dana. 

<span class="caption text-muted pull-right">Integralni tekst napisan krajem jula 2007.</span>