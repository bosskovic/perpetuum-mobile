---
slug:        "moraca-i-rovca"
title:       "Morača i Rovca"
description: "Vragodo, vodopad kod vrela Morače, manastir Morača, Kaluđerski most, uspon u Rovca"
excerpt:     "Kada kreneš u 'Vragodo', nisi baš siguran šta te tamo čeka. Uprkos tome, nisam imao većih problema i skoro
              do samog vodopada sam stigao u sedlu. Lepo mesto, vredno truda. U povratku je usledio duugački spust, dugačak 
              kako vremenski tako i daljinski, i to ni trenutak prekasno. Sve do manastira Morača gotovo da nisam okrenuo
              pedale. Ali kako sve ima svoju cenu, taj spust mi je došao na naplatu kada sam krenuo da se penjem u Rovca."
categories:  ['2007-cg-biciklom']
videos:      ['zPC4DGQXsxY']              
photos:
  -
    key: 066.jpg
    title: Morača
  -
    key: 067.jpg
    title: Lep vodopad na Morači u blizini vrela
  -
    key: 070.jpg
    title: Manastir Morača
  -
    key: 071.jpg
    title: Manastir Morača
  -
    key: 072.jpg
    title: Manastir Morača
  -
    key: 073.jpg
    title: Manastir Morača, detalj
  -
    key: 074.jpg
    title: Manastir Morača, detalj
  -
    key: 075.jpg
    title: Manastir Morača, detalj
  -
    key: 076.jpg
    title: Manastir Morača, detalj
  -
    key: 077.jpg
    title: Manastir Morača, detalj
  -
    key: 078.jpg
    title: Manastir Morača i vodopad Svetigora
  -
    key: 079.jpg
    title: Kaluđerski most preko Morače
  -
    key: 080.jpg
    title: Kaluđerski most preko Morače
  -
    key: 081.jpg
    title: Kaluđerski most preko Morače
  -
    key: 082.jpg
    title: Prađedovske gusle Bulatovića u Trešnjici
  -
    key: 083.jpg
    title: Bulatovići - moji domaćini

file_name:
  header_img: "img/067.jpg"
  
---


Ujutro sam uspeo ranije da ustanem. Sedim i pričam malo sa starcima (rakija i tako to), pakujem se, zahvaljujem na 
gostoprimstvu i krećem dalje. Domaćin mi je rekao da ću morati da se vratim nekoliko kilometara do Dragovića Polja 
(uzalud sam se penjao), i tu se spustim do Morače.
 
### Glava Morače
 
Tako sam i uradio. Od Morače prema prema Bojićima ide najstrmiji asfalt koji sam ikada video. Da nije bilo one muke na 
Bjelasici juče, bar deo bih uspeo da vozim, a ovako skoro sve guram. A i ko za inat, uvek mi se najgori usponi poklope 
sa najjačim suncem...

{% include layout/content/youtube.html id="zPC4DGQXsxY" %}

Od Bojića prema Ljevištu je posao nešto lakši: makadami koji idu blago uzbrdo, da bi se konačno spustili do same Morače. 
Nastavljam uz reku prema Glavi Morače i nailazim na kraj puta, ostavljam bicikl, i krećem koritom reke, sa kamena na 
kamen. Posle oko 100-150 metara, i nekoliko nedoumica koji od izvorišnih krakova treba pratiti, stižem na mesto na koje 
sam i krenuo: predivan kameni amfiteatar, obrastao mahovinom i rastinjem, a na pozornici u glavnoj ulozi ogroman, 20-30 
metara visok vodopad. Voda kipi, huči, prašti a sav taj šum odzvanja o stenovite litice.

Sedam na stenu ispred vodopada i nekoliko minuta ga mirno posmatram. Zovem devojku i oduševljen kažem *„Pogodi gde sam!“*, 
a ona mi puna nade udgovara *„Na moru?“*. Ma ne, na vodopadu na Morači, ovo je još lepše od mora.
 
Vraćam se do bicikla, kupam se u Morači, perem odeću i vezujem za bisage da se suši. Za manje od sat vremena, sve je 
suvo. Idem istim putem preko Bojića i Dragovića Polja do Mijoske. Sad je lako, pošto je nizbrdo. I od Mijoske 
prema Platijama je sve na dole, odmor koji mi je dobro došao.
 
Stižem pred manastir Moraču, još jedno mesto od velike važnosti za moje pretke.
 
{% capture story %}
<p>Manastir je 1252. godine podigao Stefan 
Vukanov Nemanjić, a prvi upravitelj manastira i župe Morača po predanju bio je Nikša, predak svih Rovčana, Nikšića 
Župljana i Nikšića Trebješana. Zato je manastir oduvek bio velika svetinja za Rovčane koji su ga vekovima čuvali i 
branili, iako fizički nije na njihovoj plemenskoj teritoriji.</p>
{% endcapture %}

{% include layout/post/side_story.html story=story title="Manastir Morača" %}

{% include layout/content/img_horizontal.html file_name="071.jpg" %}
U restoranu pored samog manastira ostavljam bicikl kod konobarice koja mi odgovara da u manastiru ne prave problem oko 
odevanja. Ulazim u crkvu i sučeljavam se sa ljubaznim „trgovcem“ duge brade i u dugoj crnoj mantiji, iza tezge 
načičkane svim i svačim. Ipak ga pitam da li smem ovako obučen u crkvu, kaže *„’Ajde kada si došao, ali nemoj sledeći 
put“*, i pokuša da me zainteresuje za širok asortiman tisovih krstova (mali, veliki, stvarno veliki), razglednica (od 1 
do 3e), brošura (od 3 do 5e), brojanica, lekovitih ulja i vodica, itd...

{% include layout/content/img_horizontal.html file_name="077.jpg" %}
Nisam zbog toga došao, pa nastavljam da obilazim unutrašnjost crkve. Nalazim čuvenu fresku „Gavran hrani sv Iliju“ i 
naspram nje fresku rovačkog kneza Vukića Vučića koji je obnovio manastir krajem XVI veka. Pored je i freska ktitora 
manastira, Stefana Vukanovog, a ispod nje veliki sarkofag bez natpisa, za kojeg crkva tvrdi da se u njemu nalaze 
Stefanove mošti.
 
Oko manastira se nalazi lep i skladan konak, u dvorištu cveće i ukrasno rastinje, a u uglu spomenik sa imenima svih 
žrtava ratova 1850-1945 iz ovog kraja.

Manastir se nalazi na visokoj terasi iznad reke Morače, i pored njega protiče Manastirski potok. Jedan krak potoka 
bučno pada neposredno ispod mastirskih zidina, i pravi desetak metara visok vodopad. Drugi krak potoka se završava 
vodopadom Svetigora, koji nešto dalje pada u Moraču sa litice visoke pedesetak metara. 

{% include layout/content/img_horizontal.html file_name="081.jpg" %}
Rešio sam da se spustim do Morače, i probam da nađem neki bolji ugao iz kojeg se vidi vodopad Svetigora. Ostavljam 
bicikl kod prodavnice, i krećem da se probijam uskom stazicom na dole, kroz đubre i smrad. Vodopad je odlično 
skriven rastinjem, tako da nigde ne uspevam da ga vidim u celosti, ali zato detaljno obilazim stari Kaluđerski most. 
Deluje jednako loše kao na dokumentarcu od pre tridesetak godina koji sam gledao, a izgleda da ga neće ni obnavljati. 
Više nikome ne treba – ni monasima koji su ga podigli, ni meštanima koji koriste druge, novije mostove, ni turistima 
koji ga gore od manastira ni ne vide, a ne postoji neki pristojan put kojim bi mogli da mu priđu. Vraćam se do bicikla, 
i nastavljam put prema Rovcama. 
{% include time_machine.html text="Nekoliko godina kasnije ponovo je aktivirana priča o pravljenju brane na Morači i plavljenju Platija. U tom slučaju nivo jezera bi došao nekoliko metara ispod manastira dok bi Kaluđerski most ostao duboko pod vodom. Ali, kao i za slične sulude ideje na Tari, i ovde borbe i otpori i dalje traju..." %}

Vozim nizbrdo kroz kanjon Morače. Sa desne strane vidim kanjon Ibrištice koja se uliva u Moraču. Već se nalazim na 
teritoriji plemena Rovaca.

{% capture story %}
<p>Rodonačelnik ovog plemena bio je Gojak, sin vojvode Nikše koji je bio potomak onog Nikše Grbljanina, upravitelja 
manastira Morača. Gojakov otac, Vojvoda Nikša, sitni feudalac ili bogati stočar u Nikšićkoj župi, došao je u sukob sa 
banom Ugrenom Jerinićem. Sukob je razrešen tako što je Gojak ubio bana Ugrena, a Nikša je postao najmoćniji velikaš u 
Župi.</p>
 
<p>Gojak je zbog ubistva morao da se skloni u klisuri reke Mrtvice. Tu se oženio ćerkom kneza Bogdana, i imao četiri sina: 
Šćepana, Bulata, Vlaha i Srezoja (Stojana). Ovaj širi kraj je zbog svojih geografskih odlika postao poznat kao Rovca 
(deminutiv množine od „rov“), a od Gojakovih sinova su se razvila rovačka bratstva Šćepanovića, Bulatovića, Vlahovića i 
Srezojevića. Moj predak Boško, rođen je u Rovcama i bio je iz bratstva Šćepanovića.</p> 
{% endcapture %}

{% include layout/post/side_story.html story=story title="Rovca" %}

### Međuriječje
 
Stižem do skretanja za Međuriječje, spuštam se do mosta na Morači (to mi je ujedno bilo skoro jedino spuštanje u 
Rovcama) i pokušavam da nađem put za Zeleni vir. Lutam nepokošenim livadama i puteljcima koji se u njima gube, i 
konačno odustajem.
 
Još pre nego što sam krenuo, jasno mi je bilo da biciklom neću moći da prođem kroz kanjon Mrtvice (drugi po dubini u 
Crnoj Gori), ali hteo sam da dođem bar do početka (odnosno kraja) kanjona, i da vidim stari most preko Mrtvice kod 
Zelenog vira, ali nisam uspeo da nađem neki pristojan put, samo strmu pešačku (markiranu) stazu. Moraće da ostane za 
neki naredni put.
{% include time_machine.html text="O da, i te kako je moguće, dve godine kasnije sam prošao biciklom kroz kanjon, koliko znam, prvi koji je to uradio :-)." %}
 
Međuriječje je jedan od najpitomijih delova Rovaca, na nadmorskoj visini od dvestotinak metara, još uvek sa lakoćom 
kanjonom Morače prima talase topolog vazduha sa juga. Oštar kontrast sa surovim kamenjarom na severozapadu Rovaca. Po 
dolasku u Rovca, Gojak se naselio baš u Međuriječju, u predelu koji se zove Lipije. Posle njega je tu ostao njegov sin 
Šćepan, dok su se ostali sinovi raširili dalje po Rovcama. I danas su Šćepanovići najbrojniji u Međuriječju. Ali, moji 
preci su od Šćepanovića koji su se iselili iz Međuriječja u severni deo Rovaca, Velje Duboko i Višnje.
 
Krenuo sam polako lošim asfaltom uzbrdo, i ubrzo ugledao crkvu svetog Luke na Ćećima. U pitanju je veoma staro mesto 
koje je od vajkada služilo Rovčanima kao zborište, i tu se uvek nalazila crkva, ali pošto je Međuriječje 
najpristupačnije od svih Rovaca, crkve su stalno rušene i ponovo zidane, tako da je i ova sadašnja novijeg datuma.
 
### „Rovca kamena“
 
Rovca su oduvek predstavljala bespuće, skrovito mesto daleko od glavnih puteva kojima idu vojske osvajača, daleko od 
utvrđenih gradova i njihovih vojnih posada. Jedini takav put koji je prolazio u blizini Rovaca, odnosno njenim rubnim 
teritorijama, bio je trgovački put koji je išao od Dubrovnika preko Onogošta, gde se račvao, i jedan pravac je išao 
preko Durmitora i Pljevlja, a drugi preko Luka Bojovića, Trebiješa, Veljeg Dubokog, Liješnja do manastira Morače i 
dalje preko prevoja Crkvine dolinom Tare do Brskova, Nikolj Pazara i dalje za Rašku. 

To je bilo zgodno tada, kada je pretila opasnost od Turaka i njihovog zuluma, ali čovek bi pomislio da se u XXI veku 
nešto promenilo. Ali i danas kroz Rovca prolazi samo jedan „kvazi-asfaltni“ put, napravljen pre petnaestak godina, veoma 
tužnog kvaliteta. Sam asfalt se nazire samo u prvih kilometar dva, dok je na svim drugim delovima ostrugan sve do 
podloge, a od Veljeg Dubokog do Kapetanovog jezera put je gotovo neupotrebljiv za bicikliste.
 
Ponovo sam se doveo u situaciju da mi mrak diše za vratom daleko od svakog zgodnog mesta za šator. Već neko vreme idem 
konstantno uzbrdo, karta kaže da prolazim kroz razne zaseoke Cerovice a ja nigde ne vidim ni jednu kuću! Ispod puta 
strmina i gusto rastinje, iznad puta strmina i gusto rastinje. I rezerve vode su mi se odavno svele na minimum koji sam 
odlučio za svaki slučaj da ne diram. Što se rezervi snage tiče, tu nisam mogao sebi da priuštim taj luksuz...
 
### Trešnjica
 
U trenutku kada mi je ostalo još desetak minuta dnevnog svetla dok sam se nalazio na raskrsnici puteva, čuo sam kako mi 
iza leđa prilaze kola. Ubrzo se pored mene zaustavlja lep mali auto, prozor sa vozačke strane lagano klizi na dole i 
dva tamna oka počinju nemo da me proučavaju.
 
Poželim dobro veče krupnom mladom čoveku od tridesetak godina, i užurbano počinjem razgovor. Kažem mu da idem prema 
Veljem Dubokom i Lukavičkom jezeru i pitam da li negde u blizini ima livada i izvor pitke vode gde bih mogao da otvorim 
šator. Na moje razočarenje saopštava mi da je put ovakav sve do Liješnja (još oko pet kilometara) i da tek tamo mogu da 
nađem to što tražim.
 
Sad njega interesuje zašto sam ja ovde. Pomenem mu na brzinu da su mi preci starinom iz Rovaca, pa da želim zato da 
obiđem ovaj kraj. To mu se svidelo. Predstavio mi se, i krenuo detaljnije da me pita „od kojih sam“. Stojim tako 
nalakćen na bicikl na sred raskrsnice negde u nedođiji, i „pretresam“ rovačke rodoslove sa Božinom Bulatovićem 
zavaljenim u sedište u kolima pored mene, kojeg ova situacija počinje sve više da zabavlja, a oko nas se mrak polako ali 
sigurno zgušnjava.
 
Upitam ga, kada je ponovo došao red na mene, gde on ide i da li možda mogu kod njega do ujutro da otvorim šator. To mu 
se iz prva nije mnogo dopalo. Kaže, ide prvo kod rođaka na kafu, pa onda u svoju kuću u Trešnjici (zaseok Cerovice) a 
to je skretanje od oko 5 kilometara sa mog puta, a i šta bih ja radio sa biciklom, tj. kako bih ga stavio u kola. 
„Rastavim ja njega za trideset sekundi“, uporan sam.
 
Božina se i dalje mršti, deluje mi da mu ne bi smetalo da provede veče sa mnom u razgovoru, ali rado bi izbegao 
logistički košmar prenosa bicikla koji bi morao da otpočne tako što bi on izašao iz kola, a to mu se baš ne radi.
 
Konačno se otvaraju vrata od kola i ja sa olakšanjem počinjem da razgrađujem mog mazgu u komade koje će gepek malog 
gradskog automobila moći nekako da svari. I pre nego što sam se smestio u suvozačko sedište, Božina mi tutnu u ruke 
hladnu limenku Guarane, i dok sam ispijao energiju iz nje počeli smo polako da se kotrljamo prema Trešnjici.

{% include layout/content/img_horizontal.html file_name="083.jpg" %}
Svraćamo na kafu kod Božininih rođaka, a tamo veselo društvo Bulatovića: Božinin stariji brat Ljubiša, i Natalija, 
Raco, Nebojša i Snežana, dvoje ljudi srednjih godina i njihovi sin i ćerka od 15-20 godina. Sa lakoćom sam se utopio u 
pozitivnu atmosferu koja je vladala na bledo osvetljenoj terasici poluzagrađenoj voćkama. Od samog početka sam zasut 
pitanjima sa svih strana, *„Šta ti je ovo“*, *„a šta ovo“* redom za svaki deo opreme počev od gps-a pa do stativa, 
treptalice, cajgera... pa *„kuda si krenuo“*, *„gde si bio“*, i sve to nekako u šaljivom tonu.
 
Domaćica mi sipa sok i insistira da mi podgreje večeru. Zvoni mi mobilni, mama zabrinuta kao i uvek, da je umirim kažem 
joj *„Ne brini mama, ja sam u Trešnjici kod rođaka, Bulatovića“*, što je neko od njih čuo iako sam se malo izdvojio, i to 
im se svima jako dopalo. Uskoro se opraštamo sa njima i krećemo.
 
U Trešnjici nas dočekuje Komnen Bulatović, Božinin otac 

# . . .

Prethodni tekst u dahu sam ispisao nekoliko dana po povratku iz Crne Gore. Posle toga se svašta izdogađalo i tekst je 
ostao bez kraja, kao da još uvek sedim sa Bulatovićima u Trešnjici. Hajde, posle skoro tri godine da probam da opišem 
preostalih nekoliko dana mog prvog crnogorskog proputovanja.

{% include layout/content/img_horizontal.html file_name="082.jpg" %}
Dakle, stigosmo u Trešnjicu u dom Komnena Bulatovića, i tu sam nastavio da uživam u njihovom gostoprimstvu. Iako 
premoren, do sitnih sati podsticao sam Božinu i Komnena da mi pričaju predanja i legende o Rovcima, Macurama, Vuksanu 
Bulatoviću i dobijao odgovore što u reči što u stihu (uz gusle). Pitao sam Božinu za Brnjičko jezero, poznato i kao 
"Manito". Napravio je pauzu, ispravio se, i izmenjenim glasom me upitao *"A zašto te to interesuje?"* Prepričavam mu 
legendu na koju sam naišao:

{% capture story %}
<p>Plašeći se iznenadnog nailaska Turaka, Rovčani su često na jedan vis iznad planine Utlice slali dečaka Vojina da 
stražari. Tu bi Vojin uzeo sviralu i tako lepo svirao da je svojom svirkom i lepotom opčinio vilu koja je živela u 
obližnjoj pećini. Ali svirku je čula i neman koja je živela u Brnjičkom jezeru, iskočila iz jezera, poletela na Vojina, 
udarila ga repom i usmrtila. Kad je vila videla da je dečak poginuo, počela je da roni suze od kojih poteče bistra voda, 
koja se od tada naziva Vilina voda. Jezero iz kojeg je iskočila ona manita neman nazvano je Manito jezero, a vis gde je 
Vojin poginuo – Vojinovac.</p>
{% endcapture %}

{% include layout/post/side_story.html story=story title="Kako je Manito jezero dobilo ime" %}

Božina me je tiho i nekako sa nelagodom saslušao, i onda se neodlučno nadovezao na moju priču, kako nisu baš čista 
posla sa tim jezerom, i kako kažu da se ne valja zadržavati oko njega predveče, jer u suton izranjaju zeleni ovnovi i 
crni konji (ili beše obrnuto). *"Ti želiš da ideš kod tog jezera?"* upitao me je. *"Naravno!"* odgovorio sam. *"Pa dobro"*, 
ako baš moraš govorila je njegova intonacija, *"ali nemoj jako da mu prilaziš, jer ono te nekako privlači sve bliže i 
bliže"*.

Božina nikad nije bio do Manitog jezera, iako je odrastao u Rovcima i ima kolibu u katunu Doli ispod Stožca, nekoliko 
kilometara od jezera. Bilo mi je neobično takvo strahopoštovanje prema jednoj prirodnoj sili od ljudine koja kada bi u 
planini naletela na medveda, medvedu bi bilo bolje da se skloni.
{% include time_machine.html text="Dve godine kasnije vodio sam slične razgovore sa dva starija čoveka na obali Kapetanovog jezera i od njih čuo još fantastičnije priče o Manitom jezeru." %}

<span class="caption text-muted pull-right">Integralni tekst započet krajem jula 2007. a završen u proleće 2010.</span>