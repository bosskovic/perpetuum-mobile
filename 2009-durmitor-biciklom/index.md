---
layout:       page
slug:         "2009-durmitor-biciklom"
title:        "Durmitor biciklom - 2009"
description:  "u planinama bicikl ponekad vozi tebe"
comments:     false
image: "/2009-durmitor-biciklom/zabljak-piva/img/101.jpg"
date: 2009-07-03
  
---

Durmitor, magična planina, zaslužuje da bude u centru planova nekog višednevnog putešestvija, a ne samo usputna stanica. 
Tako sam i planirao, da mu polako priđem, prišunjam se, osmotrim iz svih uglova i izvezem sve što je vozno. Već prvog 
dana bio sam u Nacionalnom parku, i tako sve do poslednjeg. Ono što mi je preostalo su pešački usponi na čuke, na 
vrhove i prevoje, ali to je za neku buduću, nebajkersku priču...

Naći saputnika sa kojim se lepo slažem, koji je pouzdan, ima dovoljno iskustva, opreme, kondicije, vremena, želje i 
volje za ovako nešto je najčešće nemoguća misija, tako da od pre dve godine uvek planiram da ću ići sam, pa ako se nešto 
drugačije iskombinuje - tim bolje. Shvatio sam da mi najteže od svega pada sam nedostatak perspektive da ću se sresti sa 
nekim. Sada sam imao tu sreću da sam na faksu upoznao biologe i da sam naštimao da nam se vreme na Durmitoru delimično 
poklapa. Oni su bili moja perspektiva.

U svakom pogledu sam bio spreman, fizički - nikad se bolje nisam osećao, na biciklu sam nedavno odradio generalku, 
pripremio sam odličan plan kojim sam bio zadovoljan, pripremio sam detaljnu kartu, svu opremu sam popakovao nekoliko 
dana pre polaska, sve je bilo idealno...