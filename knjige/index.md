---
layout:      knjige
title:       "knjige"
slug:        "knjige"
excerpt:     ""
animation:
  url: /assets/img/book.gif
  width: 300
  height: 244
---

Čitanje knjige je često kao putovanje u nepoznato, oprezno istraživanje i otkrivanje koje iziskuje mnogo vremena. Dobra
knjiga informiše i poduči, isprovocira i uzbudi, i na kraju se staloži u gradivni element kojim se proširuju znanje i duh.
Ali taj se element vremenom tanji i kruni, dok ne ostanu samo zrnca, blede uspomene na utisak koji je knjiga ostavila.
Za neke od knjiga koje sam davno čitao, pogotovo ako je to bilo velikom brzinom, se sećam samo da li su mi se svidele ili
ne, bez mogućnosti da dobro objasnim zašto.

Kao dobro mi se pokazalo da nakon što već uložim desetine sati u čitanje knjige (ponekad i više), da dodam tome još jedan
ili dva, sednem i napišem i opišem kakav je utisak knjiga ostavila na mene. Prost sinopsis je lako naći, pa se fokusiram
na moj lični odnos, tj. šta je ono što mislim da sam naučio.

Zahvaljujući tim beleškama uspem dosta dobro da vratim onaj osećaj nakon što sam knjigu tek pročitao, pa čak i kada je to
bilo godinama ranije. Krivo mi je što to nisam počeo da praktikujem ranije i zažalim svaki put kada to ne uradim na vreme,
tj. odmah nakon čitanja.