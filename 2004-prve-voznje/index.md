---
layout:       page
slug:         "2004-prve-voznje"
title:        "Prve vožnje - 2004"
description:  "krntijom po okolini Novog Sada"
comments:     false
image: "/2004-prve-voznje/zapadna-fruska-gora-biciklom/img/002.jpg"
date: 2004-07-01
  
---

Već godinama sam praktično nerazdvojan od mog bicikla, i pomoću te genijalne sprave prelazim sve gradske distance za 5, 
10 ili 15 minuta. Bez obzira na to da li pada kiša, sneg ili prži sunce, bicikl mi se nekako uvek čini kao najbolja 
opcija. Jedino kada je bicikl zaista neupotrebljiv jeste dok se sneg ne počisti ili ugazi nakon celonoćne mećave.

Ali, moj bicikl je običan krš, i osim što ga intenzivno koristim po gradu, retko sam ga uzimao u ozbiljnije razmatranje 
za neke duže vožnje. Par puta sam se popeo na Venac, vozio do Kulpina ili Futoga a za nešto “veće” čekao kvalitetniju 
spravu. Čekao, čekao, i nisam mogao da dočekam. Krenuo sam ovog leta da vozim. Naterao sam svoj krš da pređe istočni 
deo Fruške gore uzduž i popreko, popeo se na Venac i vozio do Šapca po provali oblaka, i sve to sa istegljenim lancem i 
pojedenim zupčanicima (uspone sam vozio šestom brzinom, pošto nisam mogao lanac da prebacim na manji prednji zupčanik). 
Naravno, to je do kraja dotuklo moj jadni bajs, i nešto je moralo da se učini. Uz pomoć drugara sam od dva stara bicikla 
sklopio jedan, i dalje star, ali barem ispravan. Preostalo je još testiranje, kako mogućnosti mog “novog” bajka, tako i 
moje izdržljivosti na nekoj većoj turi.